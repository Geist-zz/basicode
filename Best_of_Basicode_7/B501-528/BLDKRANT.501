501, maa 01 jun '92

LAATSTE KANDIDAAT-ASTRONAUT AFGEVALLEN

De enige overgebleven Nederlandse
kandidaat- astronaut Andre Kuipers zit
niet bij de groep van zes
ruimtevaarders die de Europese
ruimtevaart organisatie ESA heeft
geselecteerd voor een toekomstige
missie in de ruimte. ESA-directeur
Jean-Marie Luton maakte vorige maand in
Parijs de namen van de nieuwe leden van
het Europese Astronautenkorps bekend.

In een reactie op zijn afwijzing zei
Andre Kuipers het jammer te vinden niet
te zijn uitverkoren tot Europees
ruimtevaarder. 'Maar ik wist dat de
concurrentie erg groot was', aldus
Andre. De Nederlandse kandidaat-
astronaut is wel trots dat hij lange
tijd in de race is geweest en te horen
heeft gekregen dat hij serieus in
aanmerking was gekomen, ware het niet
dat de ESA niet meer dan zes nieuwe
ruimtevaarders nodig had. Waren dat er
meer geweest, dan was Andre zeker
uitverkoren. Hij blijft zich kandidaat
stellen, voor het geval dat de Europese
ruimtevaart organisatie nog meer
astronauten nodig heeft. Hem is te
verstaan gegeven dat hij een zeer goede
kans maakt bij een volgende
selectieprocedure. 'Tenslotte ben ik
pas 33 jaar. Dus er is nog een
mogelijkheid', zegt Andre die thans
werkzaam is bij het technisch centrum
van de ruimtevaart organisatie ESTEC in
Noordwijk.

MAAR ZES GELUKKIGEN

Andre heeft inderdaad pech, want
aanvankelijk had ESA aangekondigd uit
de 59 kandidaten van de 13 bij de
organisatie aangesloten landen 10
mensen te zullen kiezen voor de
opleiding tot astronaut. Dat zijn er nu
slechts 6 geworden, die afkomstig zijn
uit Italie, Frankrijk, Spanje, Zweden,
Belgie en Duitsland. Ze varieren in
leeftijd van 29 tot 35 jaar.

De nieuw gekozen ruimtevaarders
beginnen hun opleiding met een
intensieve introductiecursus van twee
maanden in het Europese Astronauten
Centrum EAC in Keulen. Daarna zullen
zij op verschillende plaatsen in Europa
en Amerika werkzaam zijn. (Bron: ANP)

SAMENWERKING RUSSISCHE RUIMTEVAART

De hoeveelheid nieuws en aandacht voor
allerlei ontwikkelingen in het
economische en samenwerkingsvlak is
enorm. De gastkosmonauten uit andere
landen staan a.h.w. in de rij. Er zijn
onderhandelingen aan de gang met
Israel, Chili en Zuid-Korea. Men hoopt
de Israelier al eind 1992 of begin 1993
'shalom' vanuit MIR (dus 'shalom'
vanuit SHALOM) te laten roepen. Met ESA
werden -vooral door de leidende firma
NPO Energiya- veel deelcontracten
afgesloten. In Amerika bouwt zich
echter nogal wat weerstand op tegen te
hard van stapel lopen bij
overeenkomsten, vooral om de eigen
industrie niet te 'frustreren'.
Vooraanstaande Russische ruimtevaart
autoriteiten zoals de plvv. directeur
van NPO Energiya, Nikitskiy, beginnen
zich ook minder prettig te voelen bij
dat wat zij zien als 'uitverkoop' van
het tot dusver verworvene en zij
beginnen te betwijfelen of deze
uitverkoop de redding van de Russische
ruimtevaart zal betekenen. Eigen
initiatief vermindert, de prikkel om
aan nieuwe ontwikkelingen te beginnen
neemt af als alles draait om valuta. De
met zoveel optimisme verwachte
vruchtbare samenwerking binnen het GOS
-in feite nu al een mislukking- staat
flink op de tocht: Tadzhikistan is een
soort Iran geworden, de Ukraine was op
de top op 15 mei afwezig en
Kazakhstan's Nazarbayev heeft v.w.b.
Baykonur zijn tanden laten zien.

MIR-EXPERIMENTEN

De kosmonauten aan boord van MIR hebben
eindelijk weer iets meer tijd gekregen
om zich met experimenten bezig te
houden. Dit werd mogelijk, omdat zij
een aantal technische problemen hebben
opgelost en de standregeling ook enkele
dagen geen problemen gaf. Gewerkt werd
met de camera LIVA voor
aard-observatie, en de gebieden die
werden geobserveerd kwamen regelmatig
ter sprake. Een deel van de in okt.
1991 aan boord gebrachte Oostenrijkse
experimenten is nog in gebruik en in
coordinatie met een daarvoor
verantwoordelijke wetenschapster werkt
de MIR-bemanning daarmee. Het betreft
hier onder meer de experimenten:
Monimir (studie van allerlei reflexen
voor de lichaams houding in
gewichtloosheid) en MIGMAS (testen van
een raster-ionen microscoop). De
gegevens die tijdens deze experimenten
worden verzameld, worden door DATAMIR
voor uitzending via de MIR telemetrie-
kanalen gemoduleerd. Het doorgaan met
deze experimenten levert de Russische
ruimtevaart nog een paar extra dollars
op, terwijl de Oostenrijkers al deze
apparatuur niet alleen maar hebben
gebouwd voor de korte vlucht van Franz
Viehbock.
Chris v.d. Berg, NL-9165/A-UK3202

AMATEUR RADIO VANUIT MIR

De huidige bemanning in MIR, Aleksandr
Kaleri U8MIR en Aleksandr Viktorenko
U9MIR, is regelmatig aktief op 145,550
MHz. De meeste aktiviteiten zijn te
verwachten van Aleksandr U8MIR met
packet radio. Veel spraakverbindingen
worden niet gemaakt.

Op 26 juli start een nieuwe bemanning
naar het ruimtestation MIR. De Franse
kosmonaut Michel Tognini, die dan 12
dagen in MIR gaat werken, blijkt (nog)
helemaal geen belangstelling te hebben
voor amateur radio aktiviteiten vanuit
MIR. Sergey, RV3DR, en Leonid, UA3CR,
die verantwoordelijk zijn voor de
opleiding van kosmonauten voor amateur
radio aktiviteiten, zijn wel bezig met
de opleiding van de twee kosmonauten
die als volgende bemanning enkele
maanden in MIR zullen blijven, maar de
Fransen doen niet mee. Sergey en Leonid
hopen op enige internationale druk om
de Fransen toch nog zover te krijgen
dat ze enige amateur radio aktiviteiten
gaan ontplooien vanuit MIR tijdens de
Antares missie.

AMATEUR RADIO VANUIT SPACE SHUTTLE

Op maandag 22 juni moet om 1605 UTC
Space Shuttle Columbia worden
gelanceerd voor vlucht STS-50. De
hoofd-payload zal het Spacelab US
Microgravity Laboratory zijn, maar ook
zal er weer een Shuttle Amateur Radio
Experiment (SAREX) aan boord zijn. Twee
van de Amerikaanse astronauten in de
bemanning voor vlucht STS-50 zijn
onlangs geslaagd voor hun amateur radio
examen. Kommandant Richard Richards
heeft de call KB5SIW gekregen en
Mission Specialist Dr Ellen Baker heeft
de call KB5SIX gekregen. De vlucht moet
13 dagen gaan duren. (Nico Janssen,
PA0DLO)

SPACE SHUTTLE TENTOONSTELLING

In het Eisinga Planetarium in Franeker
is met ingang van 29 mei een kleine
tentoonstelling te bezichtigen
getiteld: 'Van Neuskegel tot Space
Shuttle'. Een unieke foto- en modellen-
tentoonstelling, die de geschiedenis
die leidde tot ontwerp en bouw van de
Space Shuttle goed weergeeft. De
tentoonstelling is te bezichtigen
tijdens de openings uren van het
planetarium: 's zondags van 13.00-17.00
uur, 's maandags van 10.30-12.30 uur en
van 13.30-17.00 uur, en op dinsdag t/m
vrijdag van 10.00-12.30 en van
13.30-17.00 uur. (met dank aan Chris
van den Berg)

INTRODUCTIE GREENPOINT

Zoals we in onze uitzending van vorige
week berichtten, is PTT Telecom op
woensdag 20 mei van start gegaan met de
'wandeltelefoon' Greenpoint. Er zijn
bij de start 2000 zogenaamde Greenpoint
stations, met een apart logo,
geplaatst. Niet alleen in Amsterdam,
zoals aanvankelijk het plan was, maar
in heel Nederland.

Bezitters van een zeer kleine Kermit
telefoon (190 gram, kosten 495 gulden)
kunnen binnen een straal van 150 meter
van een Greenpoint station bellen. Men
kan niet zelf worden gebeld, maar er
komt een Kermit telefoon met semafoon,
zodat men kan worden 'gepiept'.
Greenpoint is het eerste op landelijke
schaal werkende Telepoint systeem in
Europa; Engeland en Frankrijk zullen
volgen.

Kermit-communicatie is goed beveiligd,
via een uniek identificatienummer en
een code en/of wachtwoord. Afluisteren
is vrijwel onmogelijk, zegt PTT
Telecom.

GOEDKOPER DAN AUTOTELEFOON

Greenpoint is het goedkopere broertje
van de autotelefoon en draadloze
huistelefoons. Voor gebruik van de
'wandeltelefoon' in huis of op kantoor
is een prive-basisstation nodig (698
gulden). Bellen via dit prive-station
(via welke wel binnenkomend verkeer
mogelijk is) gaat tegen normale
gesprekskosten.

Wie via het Greenpoint netwerk 'op
straat' belt, moet een abonnement nemen
van 10 gulden per maand. Per tik (2
minuten in het basistariefgebied; 47
seconden interlokaal; en gebruikelijke
tiksnelheid bij internationale
gerspekken) kost bellen 33 cent.

GROENE PUNTEN

De 350 Greenpoint stations in het
centrum van Amsterdam zijn geplaatst
binnen vijf minuten loopafstand. Verder
zijn er stations bij alle NS-stations
in Nederland, op parkeerplaatsen langs
snelwegen (wordt aan gewerkt), de
vestigingen van V&D en Blokker,
Primafoon winkels en servicecentra van
PTT Telecom en alle postkantoren.
Verder zijn ze te vinden op Schiphol,
Amsterdam Rai en Jaarbeurs Utrecht. Tot
1995 zal het systeem worden uitgebouwd.

LICHT SILICIUM OP DOOR BIJPRODUKT?

De opzienbarende vinding van een klein
jaar geleden dat een speciaal soort
poreus silicium licht kan uitzenden als
er stroom doorheen loopt (zie
Beeldkrant 478), krijgt steeds meer weg
van een 'canard', meldt het tijdschrift
'New Scientist' van 16 mei. Martin
Brandt van het Max Planck instituut in
Stuttgart stelt dat het waargenomen
licht afkomstig is van siloxeen. Dat
ringvormige molecuul zou een bijprodukt
zijn van het etsproces waarmee het
silicium poreus wordt gemaakt.

De ontdekkers van het fenomeen meenden
vorig jaar te maken te hebben met een
quantummechanisch effect in het woud
van silicium- kolommetjes dat bij dat
diep-etsen ontstaat. Dat lijkt niet
langer houdbaar.

LICHTKASTELEN

De ontdekking van het effect bracht
wereldwijd intensief onderzoek van het
poreuze materiaal op gang. Directe
integratie van silicium lichtbronnetjes
en silicium elektronica zou het
mogelijk kunnen maken om chips met
lichtsignalen te laten communiceren.
Dat is sneller dan communicatie met
elektrische stroompjes en kost minder
energie.

Volgens Brandt heeft het uitgezonden
licht echter precies dezelfde
karakteristieken als siloxeen. Deze
verbinding van silicium, zuurstof en
waterstof is overigens tot nu toe nog
niet uit het poreuze silicium
ge-isoleerd. Maar andere experimenten
hadden al wel laten zien dat de
aanwezigheid van waterstof en zuurstof
essentieel was voor het licht-effect,
wat de quantummechanische verklaring al
langer verdacht had gemaakt. (Uit: de
Volkskrant)

