511, maa 06 jul '92

HARDE AANPAK COMPUTERCRIMINALITEIT

De Tweede Kamer kan zich in grote
lijnen vinden in het wetsvoorstel van
minister Hirsch Ballin (Justitie) om de
oprukkende computer criminaliteit
strenger aan te pakken. Een
kamermeerderheid vindt wel dat
particulieren en bedrijven zelf ook een
taak hebben om hun computersystemen te
beveiligen, zo bleek afgelopen woensdag
24 juni in het debat met de bewindsman.
Het wetsvoorstel regelt onder meer het
strafbaar stellen van het binnendringen
in beveiligde computerbestanden en het
toekennen van de bevoegdheid aan de
politie om data- en fax- verbindingen
af te tappen.

De Centrale Recherche Informatiedienst
CRI verwacht dat het aantal misdrijven
met computers de komende tien jaar zeer
fors zal toenemen. Door de opkomst van
teleshopping en thuisbankieren is de
misdaad per computer een groeimarkt
geworden, zo heeft de CRI onlangs
vastgesteld. Ook de gebruikers
vriendelijkheid van de computer speelt
daarbij een rol.

Met het wetsvoorstel van Hirsch Ballin
kan ook het verspreiden van
computervirussen strenger worden
aangepakt. Volgens de jongste CRI-
gegevens zouden er inmiddels 1.300
computer virussen in omloop zijn. Dat
waren er vijf jaar geleden nog maar 80.
In de afgelopen twee jaar is het aantal
virussen explosief gestegen van 350 in
1990 tot rond de 1.000 vorig jaar. In
de computersector bestaat de vrees dat
het aantal virussen tegen het eind van
1992 zal uitkomen op 5.000. (Bron: ANP)

TEST: DEMO IB-LINK

Van de firma INFOboard in Herkenbosch
ontving de Scoop redactie op MS-DOS
diskette een demo-versie van IB-Link.
Dit is een speciale optie die sinds
kort in het communicatie programma
CommPLUS (niet te verwarren met Comm80
of Comm90) zit ingebouwd. IB-Link zou
tijdens een sessie met het INFOboard
BBS (tel. 04752-6200) voor een snellere
schermopbouw moeten zorgen. Het systeem
werkt als volgt: IB-Link zorgt ervoor
dat alle schermen die men raadpleegt
ook direkt op de harde schijf worden
opgeslagen. Vraagt men nu gedurende een
verbinding eenzelfde scherm nog een
keer op, dan zoekt IB-Link dat scherm
niet via de telefoonlijn in het BBS,
maar kijkt eerst op de harde schijf van
de eigen computer en haalt het zo
mogelijk daar vandaan. U begrijpt: dat
gaat sneller en spaart telefoon kosten.
Vooral bij grafische schermen met veel
kleur (ANSI stuurcodes!) kunnen de
verschillen oplopen tot zo'n 7
seconden.

AUTOMATISCHE LOG-IN

Onze demo werkte weliswaar direkt vanaf
de diskette, maar alles gaat sneller
vanaf de harde schijf. Een eenvoudige
BAT file regelt het kopieren van
diskette naar de nieuwe directory
C:\IBDEMO. IBDEMO.EXE start de demo op,
zorgt voor detectie van de modem, belt
dan automatisch het BBS en logt ook
automatisch in. Het eerste scherm
verschijnt inderdaad pas na vele
seconden en de demo geeft als
commentaar dat het wel erg lang duurt
allemaal. Maar het kan ook sneller,
lezen we op de monitor. En even later
flitst in een vlot tempo een flink
aantal schermen voorbij, waarmee het
nut van IB-Link was aangetoond.

SCHERMOPBOUW ECHT SNELLER?

Die bewering was niet meteen te
controleren. Op de diskette en dus ook
op onze harde schijf stonden namelijk
al een aantal schermen en precies die
werden door de demo achter elkaar
getoond. Er was geen sprake van dat de
demo-schermen eerst vanuit het
INFOboard BBS werden verstuurd en
vervolgens op de harde schijf werden
opgeslagen. Dus verwijderden we een
paar demo-schermen van de harde schijf
en belden opnieuw. Inderdaad begon onze
harde schijf weer vol te lopen! Nog
eens bellen en het werkte weer net zo
snel als tijdens de eerste verbinding.

Er is dus met IB-Link zeker sprake van
tijdwinst als men on-line een scherm
voor de tweede keer oproept. Hoeveel
men bespaart aan telefoonkosten is niet
te voorspellen. Wel is duidelijk dat de
besparing kleiner is, naarmate de modem
sneller is. Aan de andere kant is de
besparing groter naarmate de
verbindings kosten hoger zijn. De harde
schijf raakt natuurlijk wel sneller vol
en na enige tijd lijkt het raadzaam
eens een grote schoonmaak te houden om
overbodige schermen te wissen.

LOG-FILE

Een redelijk alternatief voor IB-Link
lijkt mij het aanmaken van een
logbestand tijdens de verbinding. Ook
dan worden de schermen bewaard, de
verbinding wordt verbroken, de schermen
kunnen nu rustig geheel off-line worden
bekeken en eventueel logt men een
tweede keer in om bijvoorbeeld een
reaktie te uploaden. Maar van enige
besparing TIJDENS de verbinding, zoals
bij IB-Link, is dan natuurlijk geen
sprake. De meeste kosten bespaart men
ongetwijfeld met een combinatie van
IB-Link en een logfile.

Tot slot voor de duidelijkheid nog dit:
IB-Link is alleen bruikbaar als u belt
met het INFOboard BBS. Andere BBS-en in
Nederland bieden deze mogelijkheid tot
kostenbesparing door snellere
schermopbouw (nog) niet. Het nut van
deze optie in CommPLUS is dan ook
beperkt. Het communicatie programma
zelf is natuurlijk wel bruikbaar voor
alle BBS-en. (Chris van Offeren)

PRIJZEN EN INFORMATIE

IB-Link kan gebruikt worden na
registratie van het CommPLUS
communicatie pakket (f99,-). Verder is
een abonnement op INFOboard nodig
(f36,- per jaar). Comm80 en Comm90
gebruikers kunnen CommPLUS aanschaffen
voor f50,-. Nadere inlichtingen zijn
verkrijgbaar via het BBS of bij:
INFOboard BV, Veldweg 33, 6075 NL
Herkenbosch, tel. 04752-5868, fax
04752-6584.

TEST: VIDEOBLASTER

WALOP Electronics uit Rotterdam
introduceerde onlangs, als vervolg op
de SoundBlaster-Pro geluidskaart voor
de PC, de VideoBlaster, de tot voor
kort ontbrekende schakel in het
multimedia concept. Het derde lid uit
de Blaster Family is de Multi Media
Upgrade Kit, bestaande uit een
SoundBlaster Pro kaart, een CD-ROM
speler met 5 CD-ROM's, een
MIDI-connector en veel ondersteunende
software voor DOS en Windows 3.0/3.1.

De Multi Media Upgrade Kit bespreken we
na de vakantie. In de nu volgende
recensie nemen we de Videoblaster onder
de loep.

ALGEMEEN

De VideoBlaster is een framegrabber,
wat inhoudt dat er een analoog
videosignaal aangeboden wordt en in
realtime mode wordt vertaald naar een
VGA-signaal, met de mogelijkheid de
beelden te bevriezen (freeze) en deze
op te slaan op disk met bv. de extensie
PCX of BMP. Wat de VideoBlaster niet
kan is computer-tekst mengen (overlay)
met het aangeboden videosignaal en het
beeld op band vastleggen met een
videorecorder. Dus de vakantiefilm kan
niet voorzien worden van ondertiteling
met behulp van de VideoBlaster. Wat
deze kaart wel kan is de PC-VGA monitor
gebruiken als TV-monitor of
presentatiescherm voor het
bedrijfsleven.

HARDWARE

De VideoBlaster PC-kaart, die
ontwikkeld is door Creative Labs Inc.
in Singapore, past in een 16-bits
ISA-bus (PC-AT en hoger) en moet naast
de VGA-kaart geplaatst worden. De
feature bus van de VGA-kaart wordt via
de meegeleverde kabel verbonden met de
VideoBlaster, de VGA-monitor wordt op
de VideoBlaster aangesloten. Als er op
de VGA- kaart geen feature connector
aanwezig is, dan is de VideoBlaster
niet te gebruiken. De test werd
overigens uitgevoerd op een 386/25
kloon met een Tseng ET3000 VGA-kaart,
die wel is voorzien van zo'n extra
connector.

Op de VideoBlaster kunnen 3
video-bronnen worden aangesloten, zoals
een TV-tuner, een videocamera of een
videorecorder. Er kan echter van
slechts EEN van de 3 video- bronnen de
audio-uitgang (L+R) worden aangesloten,
audio-aansluitingen voor de overige
video-bronnen ontbreken. Wat we ook
misten was een Y/C-bus aansluiting, die
gebruikt wordt bij S-VHS en Hi8-video.

SOFTWARE

Bij de VideoBlaster, die bestaat uit
een lange insteekkaart, wordt de
software zowel op 3,5 als 5,25 inch
diskettes meegeleverd. Hierop staat
VideoBlaster besturings software en
Tempra presentatie software. Verder
zitten er nog 2 begeleidende boekjes in
het pakket. De handleiding is helaas in
het Engels en zeer summier opgesteld,
met een korte opsomming van de
mogelijkheden.

De software installatie is relatief
eenvoudig omdat in de meeste gevallen
de default instellingen correct zijn,
zodat alleen de enter-toets gebruikt
hoeft te worden. Zowel bij de
SoundBlaster als de VideoBlaster geldt
natuurlijk dat enige specifieke kennis
van MS-DOS machines, zoals IRQ, I/O
base adres, videosignaal e.d.
noodzakelijk is.

DOS EN WINDOWS

De VideoBlaster software is geschikt
voor de DOS omgeving en de Windows
3.0/3.1 omgeving. De DOS omgeving is
makkelijk en nagenoeg direkt te
gebruiken en het resultaat is met een
aangesloten videobron direkt zichtbaar.
Bij de Windows omgeving is eerst een
installatie onder Windows noodzakelijk,
wat omslachtiger is en niet direct
functioneert met de default
instellingen. De video-inputs moeten
eerst met VB-Setup omgedefinieerd
worden naar een PAL videosignaal i.p.v.
NTSC- signaal. Uiteindelijk is het
resultaat ook hier zichtbaar en als het
videosignaal van goede kwaliteit is
heeft men een uitstekende PAL-video
naar VGA-signaal converter.

TEMPRA PRESENTATIE-SOFTWARE

Deze bestaat uit Tempra Show en Tempra
GIF. De installatie is de eenvoud
zelve, en zal geen problemen opleveren.
Vervolgens kan de Tempra software onder
Windows 3.0/3.1 geinstalleerd worden.
Tempra heeft echter zijn eigen
windowscherm, wat inhoudt dat bij deze
software de mouse driver onder Windows
niet werkt, zodat de DOS mouse driver
ook geladen moet worden. Tempra
ondersteunt zowel de VideoBlaster als
de SoundBlaster.

Tempra Show is een sequencer die een
doorlopende presentatie van beeld en
geluid opbouwt, wat met de Workeditor
relatief eenvoudig te programmeren is.
Tempra GIF is een grafisch manipulatie
programma dat de grafische extensies
TIF, TGA, GIF, PCX, !IM, BMP, WIN en
PTN kan inlezen en bewerken met bv.
tekst-overlays. Vervolgens zijn de
beelden weer op te slaan en af te
drukken.

CONCLUSIE

De Tempra software is geen onbekende in
de beeldverwerkende sector en bewijst
dan ook zijn krachtige mogelijkheden in
combinatie met de SoundBlaster en de
VideoBlaster. De VideoBlaster is nieuw
in de Blaster family en heeft enige
tekortkomingen voor een bredere
toepassing op de consumentenmarkt.
Ondanks deze tekortkomingen is het een
uitstekend produkt met een goede
prijs/kwaliteit verhouding, waarbij de
nadruk ligt op toepassingen bij
bedrijfs presentaties. (Pieter Bosma)

INFORMATIE

De prijs van de VideoBlaster bedraagt f
999,- (incl. BTW). Meer informatie is
verkrijgbaar bij: WALOP Electronics,
Innsbruckweg 40-42, 3037 AH Rotterdam,
tel. 010-4623478, fax 010-4376926. Ook
kunt u bellen met het WALOP Multi Media
Support BBS, tel. 010-2620199. Hierin
verstrekt WALOP allerlei actuele
informatie, demo's en programmatuur,
w.o. MOD-files voor de Soundblaster
kaarten.

