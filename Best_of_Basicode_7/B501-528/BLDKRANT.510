510, maa 29 jun '92

NIEUWE SERVICE: BEELDKRANT OP DE FAX

Velen onder u zullen zich ongetwijfeld
de datum 1 april 1992 herinneren, toen
we een 'Basicode vertaalprogramma voor
de fax' zouden gaan uitzenden (niet
dus). Maar er bleek wel veel
belangstelling te zijn voor de
mogelijkheid Beeldkranten per fax te
ontvangen. Welnu, sinds kort kan dat,
en nog wel zonder interface! Onze
nieuwe fax, tel. 035-774647 beschikt
namelijk over de mogelijkheid tot
'polling transmission', dat wil zeggen
dat degene (de fax) die opbelt een
bestand kan opvragen (pollen) uit het
geheugen van de fax waar hij naartoe
belt (die van ons dus). Uw fax moet dan
wel over de mogelijkheid tot 'polling
ontvangst' beschikken (zie de
handleiding). Meestal is dat een
bepaalde functie of speciale toets.

Probeer het maar eens uit. Bel onze fax
met de functie 'polling ontvangst', en
kijk wat u terugkrijgt. Als het goed
is, rolt er dan een Beeldkrant uit uw
fax (2 pagina's). Bij wijze van proef
hebben we een DTP-versie van Beeldkrant
506 (test Amiga 600HD) erin gezet,
helaas niet in optimale kwaliteit (het
geheugen van onze fax is daartoe niet
groot genoeg), maar het resultaat zou
acceptabel moeten zijn. Laat ons eens
weten wat uw ervaringen zijn, en wat u
van deze nieuwe service vindt. We zijn
benieuwd!

RADIO TOUR DE FRANCE OP DE KORTEGOLF

Ook dit jaar zal Radio Nederland
Wereldomroep in samenwerking met de NOS
twee uur lang het programma 'Radio Tour
de France' op de kortegolf voor Europa
uitzenden, in de periode van zaterdag 4
juli t/m zondag 26 juli. Alle
uitzendingen vinden plaats via de
kortegolf zenders in de Flevo-polder,
in AM- modulatie, steeds van 13.30 tot
15.25 UTC, dit is van 15.30 tot 17.25
uur Nederlandse zomertijd. U kunt
afstemmen op een van de volgende
frequenties: 5955 kHz in de 49-meter
band (Europa, afstand < 750 km), 9895
kHz in de 31-meter band (Europa,
afstand < 1500 km) en 13700 kHz in de
22-meter band (Z-Europa).
Rocus de Joode, Radio Nederland
Wereldomroep.

DUITSLAND KRIJGT NATIONALE RADIO

De radio-omroepen Deutschlandfunk, Rias
en DS-Kultur zijn het afgelopen
donderdag 25 juni met de Duitse
regering en deelstaten eens geworden
over de creatie van een nationale
Duitse radio, die vanaf 1 januari 1993
gaat uitzenden. De publieke televisie-
omroepen ARD en ZDF zullen de
uitzendingen gaan verzorgen. De nadruk
zal liggen op informatieve en culturele
programma's. Rias en DS-Kultur zullen
vanuit Berlijn programma's gaan
verzorgen, terwijl Deutschlandfunk
vanuit Keulen zal werken. (Bron: AFP)

1992 DUURT EEN SECONDE LANGER

Het jaar 1992 duurt een seconde langer.
Deze zogenoemde 'schrikkelseconde'
wordt officieel ingevoerd op 1 juli,
vlak voor twee uur 's nachts. Sinds
1972, het jaar waarin de atoomtijd de
basis van de tijdaanwijzing werd, is 16
keer een seconde aan de tijdwaarneming
toegevoegd. De laatste keer was op 1
januari 1991. Dit heeft het Nederlands
Meetinstituut in Delft vorige week
bekend gemaakt.

De officiele tijd op de klokken wordt
afgeleid van uiterst nauwkeurige
atoomklokken die de internationale
atoomtijd (TAI) aangeven. Deze TAI
dateert van 1 januari 1958 op 0 uur
zonnetijd. De zonnetijd hangt samen met
de snelheid waarmee de aarde om haar as
draait en is aan veranderingen
onderhevig. De aarde draait de laatste
jaren echter iets langzamer, waardoor
de atoomtijd voor gaat lopen op de
zonnetijd. Dit verschil wordt
gecompenseerd door de schrikkelseconde
in te voegen. (Bron: ANP)

VOORLICHTINGSCAMPAGNE BIOTECHNOLOGIE

Onlangs is de Stichting PWT (Publieks
voorlichting over Wetenschap en
Techniek) gestart met een voorlichtings
campagne over biotechnologie. Het doel
van de campagne is om een breed publiek
kennis te verschaffen die bijdraagt tot
een beter begrip van en inzicht in
biotechnologie, waardoor mensen
zichzelf hierover een mening kunnen
vormen. Uiteraard is evenwichtige en
pluriforme voorlichting noodzakelijk.
PWT probeert daarom in haar brochures
zo veel mogelijk invalshoeken en
meningen weer te geven.

PUBLIEKSBROCHURE

De eerste publieks brochure in de reeks
gaat over biotechnologie en
plantaardige produktie. Hierin wordt
uiteengezet wat biotechnologie is, hoe
het kan worden toegepast in de
produktie van belangrijke gewassen voor
de voedsel voorziening, zoals tarwe en
mais, en welke voor- en nadelen daaraan
vastzitten. De brochure kan gratis
worden aangevraagd bij de Stichting
PWT, Postbus 171, 3500 AD Utrecht. In
september zal een tweede brochure
verschijnen, waarin het thema
biotechnologie bij de bereiding van
voedingsmiddelen zal worden behandeld.

DENKENDE COMPUTER STERFT ZACHTE DOOD

Het Japanse project voor de
ontwikkeling van een vijfde generatie
computer, een 'denkende' rekenmachine,
is een zachte dood gestorven. Begin
deze maand ging de kennis, die
gedurende tien jaar onderzoek is
verzameld, in de uitverkoop. Er was
geen belangstelling voor, noch van
industriezijde noch van de kant van
onderzoeks instituten.

Het ambitieuze computer project werd
begin jaren tachtig in gang gezet. Het
doel was een computer te bouwen met
1000 parallelle processoren. De machine
moest kunnen manipuleren met kennis in
plaats van met getallen, zoals de
huidige computer generatie.
Met behulp van speciaal ontwikkelde
software zou de machine een zekere mate
van kunstmatige intelligentie bezitten.
Zo'n vijfde generatie computer zou
gesproken taal kunnen begrijpen en aan
de hand van de inhoud handelen, dit in
tegenstelling tot de huidige gecodeerde
programmatuur.

DURE FLOP

Het heeft niet zo mogen zijn. Het
speciaal voor dit project opgerichte
'Institute for New Generation Computer
Technology' (ICOT) slaagde er slechts
in een demonstratiecomputer te maken
met 256 parallelle processoren, met een
zeer beperkte intelligentie. Het
project heeft het Japanse ministerie
voor industrie en technologie (MITI) de
afgelopen tien jaar bijna 800 miljoen
gulden gekost.

De onderzoekers voor het ICOT werden
gerecruteerd onder Japanse bedrijven.
Na enige jaren onderzoek gingen zij
weer terug naar hun bedrijf, om op die
manier doorstroming van kennis te
bewerkstelligen. Er zijn bijna 200 hoog
gekwalificeerde onderzoekers bij het
project betrokken geweest.

PANIEK ONGEGROND

De Europese en Amerikaanse computer
industrie kan nu opgelucht ademhalen.
De aankondiging indertijd van het
ambitieuze computer project leidde tot
paniek onder niet-Japanse computer
bedrijven. In antwoord daarop werden
door de VS en de EG geldverslindende
onderzoeks programma's in het leven
geroepen die gericht waren op de
ontwikkeling van computers met
kunstmatige intelligentie. (Uit: de
Volkskrant)

COLUMN: VIRUS UPDATE

Een groot aantal virusbesmettingen
vindt plaats via diskettes. Het is dan
ook een goede gewoonte om iedere
diskette die van elders komt altijd
eerst te scannen. Het aanwennen van
deze werkvolgorde vereist enige
discipline, maar is in de praktijk toch
veel minder ingrijpend dan wel wordt
gedacht. Vooral als u blijft denken aan
de ellende die op die manier kan worden
voorkomen, moet het zeker kunnen
lukken.

Er wordt wel gedacht dat
virusbesmetting via flopjes een risico
is dat met name wordt gelopen bij het
illegaal kopieren van beschermde
software. Deze stelling is echter
beslist ongefundeerd. Bij het doorgeven
van Public Domain (= vrije) programma's
en Shareware (= probeer-) software is
het risico precies even groot.

DISKETTE ALS VIRUS-DRAGER

Als een floppy besmet is, kan het de
drager zijn van zowel bootsector
virussen als van virussen die zich aan
COM en EXE files hechten. Dat laatste
is het eenvoudigst: er staat in dat
geval gewoon een besmette file op de
diskette. Indien de bootsector van een
diskette is besmet, zal een virus zich
alleen kunnen verplaatsen als de
bootsector ook feitelijk wordt
aangesproken. Het is hiervoor beslist
niet nodig dat de flop als
zelfstartende diskette is
geformatteerd; ook een 'normaal'
geformatteerde diskette is uitstekend
in staat een bootsector virus over te
dragen. Dat gebeurt dan bij een koude
of warme opstart van de computer met
een floppy in de A-drive, iets dat
plaats kan vinden doordat bij het
vorige gebruik van de computer de
diskette in de drive werd
achtergelaten, maar vooral ook als de
machine wordt gereset met de flop nog
in de drive.

KLASSIEK VOORBEELD

Ter illustratie een klassiek voorbeeld
van een besmetting met een bootsector
virus: uit de keurig verzegelde
verpakking van een nieuwe muis komt,
behalve dit apparaat, ook een diskette
met installatie sofware. Na de
installatie krijgt u de opdracht de
computer te resetten, zodat deze
opstart met de aangepaste gegevens. Als
de installatie flop is besmet met een
bootsector virus en u vergeet de flop
uit de drive te halen, valt u
onmiddellijk in de prijzen! Dit
voorbeeld werd opgetekend uit de mond
van de heer L.G. Weerd, rechercheur bij
een van de Pilotteams
Computercriminaliteit, die begin dit
jaar betrokken was bij de opsporing van
een volle container besmette
muis-pakketten uit Taiwan.

RECENTE SCANNERS

Enkele dagen geleden kwamen nieuwe
MacAfee scanners uit die het
versienummer 93 hebben. Van TBSCAN is
versie 33 nog steeds de meest recente,
terwijl de residente versie van deze
scanner, TBSCNX, bij 31 is gebleven.
Van HTSCAN is versie 17 nog steeds de
meest recente. De beide TB-scanners en
HTSCAN hebben een datafile nodig, die u
apart moet ophalen. De laatste versie
van deze file kwam uit op 17 juni en
heet VSIG9206.

MUTATION ENGINE EN SCANNERS

Gelukkig blijkt het inmiddels mogelijk
om de aanwezigheid van virussen die met
de Mutation Engine (MtE) zijn
versleuteld aan te tonen. Het is
daarbij, als gevolg van de
versleuteling, niet mogelijk om te
herkennen om welk virus het gaat. Het
programma SCAN van MacAfee schijnt in
staat te zijn om MtE-besmetting vast te
stellen, net als de versie 23 van het
programma VIREX van Ross M. Greenberg.
Dit programma, dat nog niet eerder in
deze rubriek werd genoemd, wordt als
shareware uitgegeven door Microcom Inc.
en is op enkele BBS-sen (w.o. Fido-NOS,
file- gebied 7) gezien onder de naam
VIRX23.ZIP.

VALS ALARM

Ook aan de datafile VSIG9206 is
inmiddels een module toegevoegd
waardoor TBSCAN en HTSCAN de
aanwezigheid van een MtE-besmetting
kunnen aantonen. Uit eerste hand
vernamen wij dat, bij een uitgebreide
beproeving, deze scanners met de
MtE-module welliswaar een 100% score
haalden bij het vinden van een MtE
besmetting, maar dat hierbij helaas ook
regelmatig vals alarm kan voorkomen.
Inmiddels zijn ongewenste meldingen
bekend van hulpfiles van DR-DOS, en
werd in de eigen computer een loos
alarm gekregen voor HDLOCK, het
parkeerprogramma voor de harde schijf
dat ooit met de MS-DOS voor Tulip
machines werd meegeleverd. De
waarschuwing voor mogelijke valse
alarmen is vermeld in de DOC-file
(informatie) die bij de module hoort.
Deze DOC-file ontbrak in de VSIG9206
datafile, maar zal zeker worden
opgenomen in de eerstkomende ASIG en
VSIG files.

Met Scoop en de Beeldkrant gaat ook
deze rubriek even wegens vakantie 'uit
de lucht'. De virussen kennen echter
geen vakantie en blijven aktief! U
wordt desondanks een prettige, veilige
en virusvrije zomerperiode toegewenst.
(Chris Bouws)

