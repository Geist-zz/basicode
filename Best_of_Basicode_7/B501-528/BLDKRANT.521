521, maa 14 sep '92

50STE SHUTTLEMISSIE VAN START

De space shuttle Endeavour is afgelopen
zaterdag 12 september stipt gelanceerd
voor zijn tweede ruimtevlucht. Deze
vlucht, STS-47, was meteen ook de 25ste
shuttlevlucht na de Challengerramp, en
dus in totaal de 50ste.

De voorbereidingen voor STS-47 begonnen
direct nadat de Endeavour op 31 mei uit
Californie was teruggevlogen, na zijn
eerste vlucht, STS-49. Een groot aantal
evaluerende onderzoeken volgde toen,
waarna op 14 juli de lading voor STS-47
werd aangebracht.

SPACELAB-J: JAPANS ONDERZOEK

Deze lading bestaat uit het in Europa
gebouwde Spacelab, dat deze keer benut
zal worden voor een gezamenlijk
Amerikaans-Japans onderzoeks programma.
De missie-aanduiding voor STS-47 is dan
ook Spacelab-J(apan). De experimenten
bevinden zich in het middeck van de
shuttle en in de drukmodule van
Spacelab. De bemanning van zeven
astronauten zal 24 uur per etmaal in
twee-ploegen dienst de proeven
uitvoeren.

Het grootste deel van de experimenten
in het Spacelab maakt deel uit van de
'First Materials Processing Test' van
het Japanse ruimtevaart agentschap
NASDA. 34 van de 43 proeven vallen
hieronder, van de overige zijn er zeven
van Amerikaanse origine en twee zijn
gezamenlijk ontwikkeld door NASA en
NASDA. De aandacht zal voornamelijk
gericht zijn op biologisch en
materiaalkundig onderzoek.

VLEKKELOZE LANCERING

Met deze lading in het laadruim vertrok
de Endeavour zaterdagmiddag vanaf
lanceer platform 39B, na een schijnbaar
vlekkeloze countdown. Op het geplande
lanceer tijdstip minus 31 seconden
(T-31) ging de shuttle over op zijn
eigen energie voorziening, waarna op
T-3 de hoofdmotoren werden ontstoken.
Drie seconden later vertrok de
Endeavour dan ook werkelijk, om tien
seconden na de start een rolmanoeuvre
in te zetten.

Aan boord van de Endeavour bevinden
zich de astronauten Robert Gibson
(commandant), Curtis Brown (piloot) en
de missie-specialisten Jay Apt, Mae
Jemison, Jan(et) Davis en Mark Lee.
Deze laatste twee vormen het eerste
echtpaar dat samen de ruimte ingaat.
Jemison is de eerste neger-astronaute
die ooit de ruimte inging. De enige
ladings specialist is Mamoru Mohri, een
Japanse atoomgeleerde. Hij zal namens
de NASDA toezicht houden op het
uitvoeren van de Japanse experimenten.

EXPERIMENTEN MET INSECTEN EN VISSEN

Deze vlucht is door de NASA al
omschreven als een 'Ark van Noach',
omdat een groot aantal insecten en
andere diersoorten aanwezig is aan
boord. Bevruchte kippe-eieren moeten
dienen voor het verkrijgen van inzicht
in de door gewichtloosheid veroorzaakte
veranderingen in de bot-structuur. Twee
Japanse karpers (Koi) zullen
blootgesteld worden aan varierende
lichtstimulansen. Bij een van de twee
is het evenwichts orgaan verwijderd, om
na te gaan of hierdoor verschillen
optreden in de reacties op de
lichtvariaties.

LANDING OP KENNEDY SPACE CENTER

Na een vlucht van 6 dagen, 20 uur en 36
minuten moet de Endeavour landen op
zijn plaats van lancering, Kennedy
Space Center. Voor radio-amateurs is
het goed om te weten dat het
SAREX-experiment aan boord is, en dat
in zijn baan met een inclinatie van 57
graden de shuttle ook binnen het bereik
van Nederland komt. Kijk voor meer
informatie in het Scoop BBS
(file-gebied 2). Volgende week volgt
hier nog een bijdrage over deze
shuttlevlucht. De laatste... (Yvo
Krijgsman)

VAN HERMES REST NOG SLECHTS DE NAAM

Het ligt er maar aan hoe je het
uitlegt. De Europese ruimtevaart
organisatie ESA ziet het positief in:
toekomstige samenwerking met het GOS
kan ertoe leiden dat het Europese
ruimtevliegtuig Hermes al rond de eeuw-
wisseling de eerste vlucht maakt, een
paar jaar eerder dan waar men tot voor
kort van uitging. Maar wie alle feiten
op een rijtje zet, moet concluderen dat
Hermes een langzame dood is gestorven,
en dat de herrijzenis van de Europese
shuttle allesbehalve zeker is.

Hermes, Europa's 'lijndienst op de
ruimte', wordt al jaren geplaagd door
tegenslagen en budget-
overschrijdingen. De laatste
kostenramingen kwamen uit op 7,5
miljard dollar, 40% meer dan
oorspronkelijk gepland. Toen het
herenigde Duitsland vorig jaar te
kennen gaf niet langer extra geld in
deze bodemloze put te willen gooien,
kwam het hele Hermes- programma op de
helling te staan.

X-2000

Voorlopig zou het bij een eenmalige,
onbemande vlucht van een demonstratie-
vliegtuig, met de naam X-2000, blijven.
De beslissing over het al dan niet
doorgaan van Hermes werd opgeschort, en
een mogelijke bemande vlucht zou hoe
dan ook tot het jaar 2005 worden
uitgesteld.

In het nieuwste toekomstplan, dat begin
vorige week door de ESA-raad werd
gepresenteerd, is nu ook X-2000 komen
te vervallen. In de komende jaren wil
men onderzoeken of nauwere samenwerking
met het GOS toch tot de ontwikkeling
van een bemand Europees ruimtevliegtuig
kan leiden, maar van het
oorspronkelijke Hermes- project is dan
alleen de naam nog over.

Roger Elaerds, hoofd van ESA's
PR-afdeling, beschrijft X-2000 echter
als een bijzonder tijdrovende
'tussenstap, die we nu wellicht kunnen
vermijden'. Dat klinkt opeens veel
beter. Maar hij geeft toe dat de ESA
waar het de samenwerking met de Russen
betreft 'erg voorzichtig' is, en dat er
nog van alles kan gebeuren. Het
voorstel van de ESA-raad moet op 9 en
10 november worden goedgekeurd door de
ministers- conferentie in Granada.
(Uit: de Volkskrant)

NOORDERLICHT OP JUPITER

Met de ruim twee jaar geleden
gelanceerde Hubble Ruimte Telescoop is
voor het eerst een opname gemaakt van
het noorderlicht op de planeet Jupiter,
die op dat moment 675 miljoen kilometer
van de Aarde verwijderd was. De
apparatuur aan boord van Hubble maakt
het mogelijk atmosferische
verschijnselen op verre planeten in ons
zonnestelsel, zoals b.v. zware
wervelstormen en noorderlicht, te
registreren.

De foto van Jupiter werd genomen met de
Zwakke Objecten Camera, waarmee de
Europese ruimtevaart organisatie ESA
deelneemt aan het Hubble project. Er
was een combinatie van zorgvuldig
geselecteerde filters nodig om het op
Jupiter in het verre ultraviolet
zichtbare noorderlicht tegen het
heldere oppervlak van de planeet te
fotograferen.

OORSPRONG ONDUIDELIJK

Men neemt aan dat het indrukwekkende
poollicht ontstaat door de
wisselwerking van energie- rijke
geladen deeltjes met de waterstof-
atmosfeer van de verre 'gasbol'
Jupiter. Over de oorsprong van deze
deeltjes is men het niet eens. Sommigen
menen dat ze deel uitmaken van de
zonnewind, anderen denken dat de
Jupiter- maan Io met zijn vulkanische
activiteit in ieder geval
medeverantwoordelijk is voor de zich
over een groot gebied uitstrekkende
lichtverschijnselen. (Uit: de
Telegraaf)

SUPERGELEIDERS IN DE RUIMTE

Voor het eerst zullen apparaatjes,
gemaakt van geavanceerde keramische
supergeleiders, in de ruimte worden
beproefd. Deze supergeleiders werden 6
jaar geleden ontdekt. Het onderzoeks
laboratorium van de Amerikaanse marine
wil er, volgens het tijdschrift Nature
van 20 augustus, twee experimenten in
de ruimte mee uitvoeren, het eerste in
1993, het tweede in 1996. Het
laboratorium hoopt zo de invoering van
keramische supergeleiders te
versnellen.

In 1986 ontdekten twee onderzoekers van
IBM een keramisch materiaal dat bij 30
graden Kelvin (-243 graden Celsius)
supergeleidend werd: het materiaal
geleidde stroom zonder enige
elektrische weerstand. In snel tempo
werden daarna andere keramieken gemaakt
die bij steeds hogere temperatuur
supergeleidend werden. Het onderzoek is
de afgelopen jaren op grote schaal
voortgezet. Het record ligt nu bij een
temperatuur van -145 graden Celsius
voor een materiaal van yttrium-,
barium- en koper-oxyde, in een
specifieke verhouding.

TOEPASSING IN SPIONAGE-SATELLIETEN

Elke ruimte-missie, waarbij 15
apparaten mee zullen gaan, kost 30 tot
40 miljoen gulden. In de apparaatjes,
die meegaan in een Amerikaanse
militaire spionage- satelliet, zitten
met name vele filters waarin de
supergeleidende materialen zijn
verwerkt. Die zullen met vloeibare
stikstof worden gekoeld tot 70 a 75
graden Kelvin. Eenvoudige elektronische
filters worden in communicatie-
satellieten gebruikt voor het
selecteren van de juiste golflengte van
binnenkomende microgolven. Filters met
supergeleidend materiaal filteren tien
maal beter dan de filters van metaal.
(Uit: de Volkskrant)

NIEUW: BEST OF BASICODE NR. 7

In Beeldkrant 500 kondigden we het al
aan: ter gelegenheid van het jubileum
brengen we een aantal verzameldiskettes
uit, deze keer niet gevuld met Basicode
programma's maar met niet minder dan
500 BEELDKRANTEN (nrs. 1 t/m 500 dus).
Echter alleen in MS-DOS formaat, en
uitsluitend op 3,5 inch. Wel kunt u
kiezen uit 4 DD diskettes (720 kb) of 2
HD floppen (1,44 Mb). De Beeldkranten
zijn gecomprimeerd opgeslagen op de
schijven: in totaal gaat het om 5
megabytes aan informatie! Een
uitpak-programma wordt ook meegeleverd.

Als u deze unieke bundeling van alle
sinds december 1985 uitgezonden
Beeldkranten wilt bestellen, maak dan
f20,- over op giro 340.88.86, t.n.v.
Scoop Hobbyfonds in Kortenhoef, o.v.v.
'Best of Basicode nr. 7'. Vermeld
tevens of u 4 double density of 2 high
density 3,5'' diskettes wilt ontvangen.

BIJZONDERE AANBIEDINGEN

Als speciaal aanbod kunt u voor slechts
5 gulden meer ook de CD 'Best of
Basicode nr. 5' erbij bestellen, met
daarop niet minder dan 60 Basicode
programma's, in totaal 140 minuten
geratel. Maak in dat geval f25,- over
op giro 340.88.86 van het Scoop
Hobbyfonds, voor de
Beeldkrant-diskettes en de CD samen.

De CD is ook nog steeds los te
bestellen voor de (verlaagde) prijs van
f10,- (incl. verzend kosten). Ook veel
andere Basicode artikelen zijn in prijs
verlaagd. Zo kosten bijv. de verzamel
cassettes 'Best of Basicode nrs. 1, 2
en 3' samen nog maar f10,00. En de
verzamel diskette 'Best of Basicode nr.
6' (alleen voor MS-DOS) is eveneens
voor f10,- bij ons te bestellen. Een
compleet overzicht van Basicode
artikelen, prijzen en inhouds opgaven
kunt u aanvragen door een briefkaartje
te sturen naar: NOS Scoop, Postbus
1200, 1200 BE in Hilversum. Of bel
komende donderdag tussen 10 en 12 uur
naar het Scoop spreekuur, bereikbaar op
het nummer: 035-773015.

