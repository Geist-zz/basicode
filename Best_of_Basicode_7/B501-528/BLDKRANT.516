516, maa 31 aug '92

RUIMTEWANDELINGEN MIR-BEMANNING

Voor allerlei werkzaamheden, waaronder
het installeren van de VDU
(standregelings motor) in de
Sofora-mast op de Kvant-1 module,
zullen binnenkort 4 of 5 ruimte
wandelingen (r/w-en) worden gemaakt. De
serie begint op 3.09.92 en gaat verder
op 7.09, 11.09 en 15.09.92. Indien
nodig zal er een 5e r/w op 19.09.92
worden ingelast. Een groot deel van
deze r/w-en zal n.a.w. te volgen zijn
via het tv- en spraakverkeer via
Altair.

DAGELIJKSE ROUTINE AAN BOORD

Hiervan dringt op VHF op het ogenblik
weinig tot ons door omdat het complex
in de nacht overkomt. In de late avond
is af en toe een verbinding mogelijk.
Ook zal het station binnenkort bij
helder weer visueel kunnen worden
waargenomen. Avdeyev, die zich in het
begin van deze expeditie nogal rustig
hield, is n.a.w. zover gevorderd, dat
hij zich vaker op de verbindingen
manifesteert.
Chris van den Berg, NL-9165/A-UK-3202

KANON WORDT CONCURRENT SPACE SHUTTLE

Op het terrein van het Lawrence
Livermore Laboratorium in Livermore
(Californie) is de bouw van het
grootste luchtdruk- of gaskanon ter
wereld bijna voltooid. Het kanon
bestaat uit een 130 meter lang buizen
stelsel (buisdikte ongeveer 10
centimeter). In het najaar zullen
daarmee projectielen van ongeveer 5 kg
met een snelheid van maar liefst 4 km
per seconde (14.400 km per uur) in
zandzakken worden geschoten.

Volgens het blad Aviation Week & Space
Technology van 10 augustus j.l. is nog
nooit zo'n hoge snelheid gehaald met
projectielen van een dergelijk gewicht.
In een gaskanon wordt een gas (in dit
geval waterstof) door pompen op een
hoge druk gebracht. Deze druk drijft
het projectiel met hoge snelheid uit de
buis. De bouw van een gaskanon gaat
schatting 14 miljard gulden kosten.

STUKKEN GOEDKOPER

Met zo'n superkanon kunnen volgens
onderzoeker John Hunter projectielen
(bv. onderdelen voor een ruimtestation)
met een gewicht van 10 ton met een
snelheid van 32.000 km per uur worden
weggeschoten. Dit is hoog genoeg om in
een lage baan (450 kilometer) rond de
aarde te komen. De lanceerkosten zouden
1000 gulden per kg bedragen. De space
shuttle is 40x duurder.

Na de eerste experimenten dit najaar,
op zandzakken, is het de bedoeling het
kanon te demonteren en over te brengen
naar de luchtmacht basis Vandenberg,
eveneens in Californie. De projectielen
kunnen daar in de lucht worden
geschoten. (Uit: de Volkskrant)

SATELLIET MEET OCEAANSTROMINGEN OP

Op maandag 10 augustus j.l. werd vanaf
de lanceer basis Kourou in Frans Guyana
met een Ariane-4 raket een
Frans-Amerikaanse satelliet gelanceerd
die hoogte verschillen in het oppervlak
van de oceanen tot op centimeters
nauwkeurig gaat opmeten. De satelliet,
met de fraaie naam Topex-Poseidon,
brengt deze verschillen, veroorzaakt
door oceaan stromingen en draaikolken,
feilloos in kaart.

Tot nog toe gebeurde onderzoek naar
oceaan stromingen vrijwel uitsluitend
vanaf schepen, een zeer tijdrovende
procedure. Vooral op het zuidelijk
halfrond waren gegevens schaars. De
komende 3 tot 5 jaar zal de
Topex-Poseidon vanaf een hoogte van
1336 km om de paar weken nieuwe kaarten
produceren van de Golfstroom en andere
oceaan stromingen over de hele aardbol.
Deze stromingen voeren warm water uit
tropische streken naar de Poolgebieden,
waar het afkoelt, naar de bodem zinkt
en via diepere oceaan stromingen
terugkeert richting evenaar. Zoals
bekend is de warmte- capaciteit van de
oceanen vele malen groter dan die van
de atmosfeer. Oceaan stromingen spelen
daarom een sleutelrol in de warmte-
huishouding van de aarde, waarbij ze
zorgen voor een relatief gelijkmatig
klimaat op aarde. De informatie die de
Topex-Poseidon oplevert is van belang
voor het verbeteren van de
oceaancirculatie modellen die worden
gebruikt om klimaat veranderingen en
broeikas effect te voorspellen.

TOPEX EN POSEIDON

Topex en Poseidon zijn de namen van de
beide radar-hoogtemeters in de
satelliet, oorspronkelijk ontworpen
voor afzonderlijke missies maar bij
nader inzien samengevoegd. Ze richten
korte pulsen van microgolven op het
aardoppervlak en vangen de
teruggekaatste signalen weer op.
Hieruit valt de hoogte te berekenen.
Uit de wijze waarop de pulsen bij het
terugkaatsen aan het zee-oppervlak
worden vervormd, valt aanvullende
informatie af te leiden over gemiddelde
golfhoogte en lokale windsnelheid. De
Topex zendt uit op twee frequenties:
13,6 en 5,3 Gigahertz. Op beide
frequenties worden de signalen op
verschillende wijze door de ionosfeer
vertraagd, en daaruit valt een
correctie voor deze ionosferische
verstoringen af te leiden. Ook voor de
aanwezigheid van waterdamp in de
atmosfeer is een correctiefactor
ingebouwd. Hiermee is de Topex de
nauwkeurigste hoogte- meter aller
tijden, tot op enkele centimeters
correct. Daarnaast bevindt zich de
Poseidon, een experimentele vaste-stof
radiometer, die op maar EEN frequentie
uitzendt. Hij weet de stortvloed van
meetgegevens met een factor 7 in te
dammen door ze meteen al te verwerken.

Drie verschillende laser- en radiovolg-
systemen (tracking) zorgen er tezamen
voor dat de positie van de satelliet in
de ruimte steeds tot op 10 centimeter
nauwkeurig bekend is. Daaruit en uit de
meetgegevens valt een topografische
kaart van de oceanen af te leiden,
waarna nog correcties nodig zijn voor
het zwaartekrachtveld van de aarde.

NEDERLANDSE DEELNAME

Een Nederlands onderzoeksteam neemt
onder leiding van prof. Wakker van de
Faculteit Lucht- en Ruimtevaart-
techniek van de TU Delft aan het
project deel. Men houdt zich bezig met
de meting van de exacte positie van de
satelliet en richt zich op verwerking
van de hoogtemetingen voor geografisch
en oceanografisch onderzoek, met name
in de Noord-Oost Atlantische Oceaan.
Het Delftse onderzoeksteam is de eerste
Europese groep die gebruik maakt van de
door Topex vergaarde gegevens. (Uit:
NRC Handelsblad)

ONTWIKKELING SUPERCHIP

Siemens, IBM en Toshiba gaan samen een
nieuwe superchip ontwikkelen. Het
geheugen van deze chip moet in staat
zijn om 256 megabit aan informatie op
te slaan. Dit staat gelijk aan ruim
25.000 bladzijden getikte tekst. De
ontwikkeling van de superchip kost naar
schatting 1,7 miljard gulden. De
mogelijkheid om het investerings risico
te spreiden is voor de drie bedrijven,
die momenteel elkaar fel beconcurreren
op de wereld-chipmarkt, een belangrijke
reden om bij dit monsterproject samen
te werken.

De ingenieurs van Siemens, IBM en
Toshiba hebben inmiddels hun
werkzaamheden gestart op het Advanced
Semiconductor Technology Center in East
Fishkill, bij New York. Op het
hoogtepunt van het project zullen zich
ongeveer 200 onderzoekers ermee
bezighouden.

ENORME UITDAGING

De technische uitdaging van de nieuwe
dynamische geheugenchip (DRAM) is
enorm. Naarmate er meer schakelingen op
een vierkante millimeter silicium
moeten komen, is voor de belichting
licht van een steeds kleinere
golflengte nodig. Voor de 1 megabit
geheugenchip moet met een golflengte
van 1,2 tot 0,8 micrometer op de plak
silicium worden geschreven. Bij de 256
megabit chip moet er 'geschreven'
kunnen worden met een lijnbreedte van
0,25 micrometer. Een menselijk haar is
400 maal dikker!

NIEUWE TECHNOLOGIE NODIG

Voor zo'n extreem dunne lijnbreedte is
een compleet nieuwe technologie nodig.
Tot de 64 megabit chip, die nu in
ontwikkeling is en vanaf 1995 in grote
hoeveelheden zal worden geproduceerd,
kan worden voortgeborduurd op de
huidige technologie, waarbij een
kwiklamp wordt toegepast. Maar vanaf de
256 megabit chips is een zogeheten
'excimeer laser' als lichtbron nodig,
die licht uitzendt in het
diep-ultraviolet.

Een ander probleem is dat het aantal
stappen tijdens de fabricage enorm
toeneemt. Bij de produktie van de 1
megabit (DRAM) geheugenchip moeten
bijna 300 processtappen worden gezet.
Bij de 256 megabit superchip gaat het
om maar liefst 1000 processtappen.
Naarmate er meer processtappen nodig
zijn, gaat er vaker wat fout en zal de
chip niet werken. De uitval neemt
daarbij exponentieel toe: wanneer er
bv. tijdens elke processtap bij een
half procent van de chips een fout
optreedt, zal er na die 1000 stappen
minder dan 1 procent van de chips nog
bruikbaar zijn! Daarom moet het
fabricageproces nagenoeg perfect zijn.

WAFER STEPPER

Bij de chipproduktie worden de
elektronische schakelingen met
fotografische processen op de
siliciumplak geprojecteerd. Daartoe
wordt op de plak een lichtgevoelige
pasta aangebracht. De plak is echter te
groot om in 1 keer te belichten. Daarom
is een speciaal apparaat nodig, een
zogeheten 'wafer stepper'. Dit is een
tafel waarop de siliciumplak is
bevestigd. Bij elke belichting worden 1
tot 10 gelijke chip-patronen op de plak
afgebeeld. Daarna draait de tafel een
stukje, waarna de schijf opnieuw wordt
belicht. Het verplaatsen dient met
extreme nauwkeurigheid te geschieden,
in de orde van 10 nanometer. 'Dat is te
vergelijken met de lengte waarmee een
mensenhaar in 10 seconden aangroeit',
aldus een woordvoerder van het
Nederlandse bedrijf ASM Lithography in
Veldhoven, dat nieuwe wafer steppers
gaat ontwikkelen voor het
superchip-project. (Uit: de Volkskrant)

VIRUS UPDATE: RECENTE SCANNERS

In de zomermaanden zijn van veel
anti-virus programma's nieuwe versies
uitgekomen. Van de bekende MacAfee
programma's zijn SCAN95B, CLEAN95C en
VSHIELD95C de meest recente. Van VIREX
kwam deze zomer versie 24 uit. Van de
TBSCAN verscheen versie 41, terwijl de
residente versie van deze scanner,
TBSCNX, bij 31 is gebleven. Van de
HTSCAN is versie 18 intussen de meest
recente. De beide TB-scanners en de
HTSCAN hebben een datafile nodig, die u
apart moet ophalen. De laatste versie
van deze file kwam uit op 23 augustus
en heet VSIG9208. Met deze datafile
wordt versie 2.3 van de MTE.AVR module
meegezonden. Deze module is weer
verbeterd zodat, tijdens de zoektocht
naar Mutation Engine virussen, minder
kans bestaat op 'vals alarm'.

Van de genoemde programma's staat
steeds de meest recente versie in
Fido-NOS, de databank van NOS Scoop die
u met een computer plus modem kunt
opbellen. Het telefoonnummer is:
035-245395. U kunt de files vinden in
gebied 7, het speciale anti-virus
gebied dat wordt beheerd door Wim Sips.
(Chris Bouws)

