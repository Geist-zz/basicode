525, maa 21 sep '92

MODEMTEST CONSUMENTENBOND

In augustus publiceerde de
Consumentenbond een test van 14 modems.
Het artikel in de Gids kopt:
'Ondeugdelijke modems te koop', en in
de tekst staat verder dat 'geen van de
apparaten voldoet aan de wettelijke
toelatings eisen'. Maar hoe die eisen
dan (globaal) luiden en aan welke
specifieke eisen de geteste modems niet
voldoen, vinden wij nergens terug.

Wij kregen telefonisch een toelichting
van de heer Ruud Krol van de Bond: 'De
eisen waaraan (onder meer) modems
moeten voldoen, staan officieel bekend
als de T10- en de T11- eisen. T10 heeft
betrekking op de elektrische
veiligheid, T11 op de geschiktheid voor
het telefoonnet. T10 stelt onder meer
dat een spanning van 3000 Volt niet
over mag kunnen slaan naar aanraakbare
delen. Bij de test vielen twee lichtnet
adapters op dit punt door de mand.
Overigens: direkt gevaar voor de
gebruiker ziet de Consumentenbond niet,
maar het risico op ongelukken
(spannings overslag) neemt wel toe
naarmate de adapters verouderen.

T11 regelt hoe telefoon apparatuur moet
reageren op het openbaar net en stelt
eisen aan bijvoorbeeld kiestoon
herkenning, de sterkte en het ritme van
de kiespulsen en de kiestonen. Veel
modems bleken niet aan de Nederlandse
eisen met betrekking tot de pulsen te
voldoen. En omdat, anders dan in de
meeste buitenlanden, in het Nederlandse
telefoonnet spanningen van wel enkele
tientallen Volt kunnen voorkomen,
worden weer eisen gesteld aan de
veiligheid.

Deze situatie is voor de fabrikanten
economisch natuurlijk heel
onaantrekkelijk. Aanpassing aan de
specifieke eisen in Nederland gebeurt
in het gunstigste geval slechts EEN
keer: bij de typegoedkeuring ter
verkrijging van de felbegeerde blauwe
goedkeurings sticker. Heeft men de
type- goedkeuring eenmaal verkregen,
dan is er vervolgens niemand meer die
controleert. Fabrikanten kunnen dus
ongestraft modems op de markt brengen
waarvan het typenummer is goedgekeurd,
maar die feitelijk afwijken van het
door Verkeer en Waterstaat onderzochte
en goedgekeurde apparaat.' De exacte
T10- en T11-eisen kunnen worden
opgevraagd bij de Hoofddirectie
Telecommunicatie en Post (HDTP) in
Groningen. (Chris van Offeren)

TEST: CENTRAL POINT ANTI-VIRUS V1.3

De makers van PC-Tools hebben vorige
maand de nieuwe versie 1.3 van CPAV op
de markt gebracht. CPAV is een met
pull-down menu's gestuurde virus
scanner, met een aantal zeer doordachte
extra's. Het pakket bevat installatie
schijven in twee formaten, een
handleiding en informatie omtrent het
verkrijgen van updates. Zo zijn er
telefoonnummers van bulletin boards,
opgezet door Central Point, waar men
nieuwe updates en informatie kan
downloaden (na registratie en tegen
betaling). Jammer dat het
dichtstbijzijnde BBS in Duitsland ligt.

HANDLEIDING GEDATEERD

De handleiding ziet er netjes uit, maar
is erg onvolledig. Duidelijk een
handleiding van een eerdere versie. Dat
blijkt ook wanneer je de diskettes
bekijkt, want het bestand 'README.EXE'
geeft een verbeterde uitleg over het
installeren van CPAV, het opnieuw
configureren, etc. Toch zit er nog een
foutje in deze uitleg. Bij de optie
un-install wordt vermeld, dat CPAV
eventuele aanpassingen in de
AUTOEXEC.BAT en CONFIG.SYS herstelt en
de 'CPAV' directory verwijdert. Dit
laatste is niet het geval. Na de optie
om AUTOEXEC.BAT en CONFIG.SYS te
herstellen komt, voor als men CPAV
onder Windows heeft geinstalleerd, de
mogelijkheid om WIN.INI te herstellen
(zelfs al is Windows niet
geinstalleerd), en dat is dan de
complete un-install. De CPAV directory
blijft ongewijzigd.

INSTALLATIE VERLOOPT MOEIZAAM

Bij het voor de eerste keer installeren
ging niet alles zoals het moest gaan.
Na het geheugen te hebben gescanned,
vroeg het programma om schijf 2. Deze
in de drive en op ENTER gedrukt, waarna
weer om schijf 2 werd gevraagd.
Controleren.. het is echt nummer 2, dus
weer ENTER. Na nog een keer naar 2 te
hebben gevraagd werd vervolgens schijf
1 gevraagd. Dan nummer 1 maar in de
drive, ENTER en... de hele zaak zat
vast. Resetten. Bij de tweede poging
ging het wel goed.

UPGRADE VERSION: WRITE ONLY

Indien men al een versie van CPAV bezit
en men wil de huidige configuratie
behouden, kan met INSTALL worden
gekozen voor 'Upgrade Version', waarna
CPAV de oude versie vervangt door de
nieuwe, maar alle configuratie
bestanden laat staan. Wanneer echter de
bestanden van de oude versie uit
veiligheids overwegingen Read Only zijn
gemaakt, komt CPAV niet door het
installatie proces heen (er is geen
enkel bestand vervangen), hoewel
INSTALL meldt dat de installatie goed
is verlopen...

GROTER EN TRAGER

De meest opvallende veranderingen ten
opzichte van een eerdere CPAV versie
zijn de afmeting en de snelheid. De
afmeting is aanzienlijk toegenomen, een
eerdere versie gebruikte voor VSafe
25Kb en voor VWatch 11Kb, tegenover nu
resp. 41 en 25 Kb. Wel wordt standaard
de mogelijkheid geboden deze
applicaties in expanded of extended
memory te plaatsen, dus dat scheelt
weer... als men tenminste een computer
heeft die daarover beschikt.

Het CPAV programma zelf loopt enigszins
trager dan eerdere versies, maar kan
aanzienlijk meer virussen scannen. Er
is vrij veel geheugen nodig voor CPAV.
Tijdens het testen bleek minimaal 450
Kb nodig te zijn, want bij 446 Kb kreeg
ik de melding 'te weinig geheugen'.
Gezien de verminderde snelheid vind ik
het jammer dat de optie 'Fast
Detection' niet meer beschikbaar is.

BOOTSAFE

Naast het hoofdprogramma bevat het
pakket ook een 'Bootsafe', die in de
AUTOEXEC.BAT opgenomen kan worden. Dit
programma vergelijkt de bootsector van
de harde schijf met een al eerder
gesaved image, waarvan ook een kopie op
een floppy bewaard dient te worden.
Schrijft een bootsecor virus zichzelf
naar de bootsector, dan zal Bootsafe
dit ogenblikkelijk detecteren, waarna
het programma ook in staat is om aan de
hand van het image de bootsector in de
orginele staat terug te brengen.
Hetzelfde geldt voor de partitie sector
van de harde schijf.

VSAFE

Een nuttige utility is het programma
VSafe. Dit programma is opgenomen als
SYS en als COM bestand, waardoor het
ofwel meteen resident kan worden gezet
bij het booten (CONFIG.SYS), of gewoon
vanuit DOS gestart kan worden. VSafe
controleert tijdens het werken met de
computer of de programma's die gebruikt
worden virus-vrij zijn. Ook is er de
mogelijkheid om het schrijven naar de
bootsector van de hard disk te
onderscheppen, en er is zelfs de
mogelijkheid om de totale schijf te
beveiligen voor schrijf-acties. Als er
dan toch een poging tot schrijven wordt
gedaan, meldt VSafe dit onmiddellijk,
waarna men kan kiezen: de schrijfactie
onderbreken, door laten gaan, of het
systeem resetten.

NU EENS OVERIJVERIG...

Nieuw is dat CPAV nu ook de 'Dark
Avenger mutation engine' virussen kan
opsporen, maar het programma is soms
wat overijverig, want tijdens het
installeren meende CPAV (volledig ten
onrechte) in het door mijzelf
geschreven programma BC2.COM het V2P6
virus te ontdekken, en zonder een
akkoord te vragen werd het zogenaamd
gecleaned. Het cleanen bestaat uit het
veranderen van de naam in 'naam.VIR' en
het maken van een uitgeklede kopie van
het oorspronkelijke programma met de
originele naam. Bij het starten van het
'gecleande' bestand zat de PC dan ook
meteen helemaal muurvast en moest er
gereset worden. Bij een tweede scan
wordt ook het oorspronkelijke bestand
'naam.VIR' als virus gezien en
gerepareerd, dus de 'backup' is
verwoest...

Nu moet wel gezegd worden dat de
genoemde 'Dark Avenger' virussen ook
veel moeilijker zijn op te sporen dan
de eerdere generaties. Ze zijn niet te
herkennen aan een z.g. 'handtekening',
maar staan verborgen in een aantal
routines, die het eigenlijke virus
genereren. Op zich is oplettendheid
t.a.v. dit soort virussen dus terecht.

EN DAN WEER ONACHTZAAM

Wel slordig vind ik, dat bestanden met
een kopie van een bootsector virus
zoals 'pingpong' en 'stoned' niet als
virus worden herkend. Om verder te
testen heb ik deze 'bootsector'
virussen voorzien van een simpele
assembler routine waarmee ze (door het
zo ontstane COM programma te starten)
direct op de bootsector van de schijf
worden gezet. Ook nu herkent CPAV deze
echte virus COM bestanden niet als
virus, zelfs niet bij een geheugenscan
met de genoemde bestanden in een
RAM-drive. Herkenning van deze virussen
blijkt alleen plaats te vinden wanneer
ze in de bootsector zelf worden
aangetroffen. En dan is het in feite al
te laat.

Voor de rest verliep het scannen op de
inmiddels vele virussen met een z.g.
'handtekening' probleemloos. Geen
enkele uit mijn verzameling bleef
onopgemerkt.

CONCLUSIE

Het totale pakket CPAV versie 1.3 is
met al zijn opties een redelijke virus
scanner. Het komt het meest tot zijn
recht op een 80286 of hoger. Het pakket
'loopt' weliswaar ook op een XT, maar
het gaat traag. De virus-detectie lijst
is aanzienlijk uitgebreid ten opzichte
van de vorige versie (meer dan 1200
virussen). Al met al qua lay-out een
verzorgd pakket, dat echter nog
behoorlijk wat tekortkomingen vertoont.
De prijs tenslotte is aan de hoge kant,
mede gezien de goede kwaliteit van vele
shareware produkten op dit terrein,
zoals die van MacAfee, die bij vele
BBS-en in Nederland (w.o. Fido-NOS)
vrij gedownload kunnen worden.

Luut en Peter Looyenga

INFORMATIE

Om Central Point Anti-Virus 1.3 te
kunnen gebruiken, dient men te
beschiken over een IBM PC, XT, AT, PS/2
of daarmee compatibele computer,
draaiend onder MS-DOS versie 3.1 of
later, en met minstens 512 Kb
werkgeheugen. Het pakket is volledig
compatible met Windows 3.x in de 386
'enhanced mode', en kan ook op
netwerken worden gebruikt.

CPAV 1.3 voor DOS in de internationale
versie kost f330,-. Er is ook een
internationale versie voor Windows
beschikbaar, die meer dan 1000 virussen
herkent. Ook deze kost f330,-. Tot slot
is er een speciale Nederlandstalige
versie voor DOS-gebruikers op de markt.
Deze bevat tevens Nederlandstalige
beschrijvingen van alle (meer dan 1000)
virussen die door het pakket kunnen
worden herkend, en kost f412,-. Alle
bedragen zijn adviesprijzen, incl. BTW.

Voor meer informatie: Schoep & Van der
Toorn Communicatie Consultants, dhr.
Charly Lammers van Toorenburg, Postbus
75537, 1070 AM Amsterdam, tel.
020-6763948, fax 020-6710747.

Tot slot verwijzen we, voor meer
informatie over (de bestrijding van)
virussen, naar Beeldkrant 508,
uitgezonden op 22 juni. Hierin stond
tevens een test van het vergelijkbare
pakket Norton Anti-Virus 2.0.

