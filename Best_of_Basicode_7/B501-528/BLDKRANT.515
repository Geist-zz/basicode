515, maa 24 aug '92

START EN KOPPELING PROGRESS-M14

Op 15 augustus 1992, 2 dagen later dan
in het oorspronkelijke vluchtplan was
voorzien, werd dit vrachtschip
gelanceerd vanaf Baykonur (voortaan
Tyura Tam te noemen) om 2219 UTC.
Tijdens de vlucht was de Pr-M14 te
horen op 166, 165 en 922.755 mc.

Pr-M14 koppelde aan de achterste
(Kvant) koppelpoort van MIR op 18.08.92
te 0021 UTC. Dit is de eerste keer, dat
een onbemand schip aan deze poort
koppelde na de reparatie van de Kurs
naderings antenne op de Kvant. Het
vertrouwen van de specialisten op TsUP
in dat systeem vloeide voort uit een
reeks tests, welke de laatste tijd
werden gedaan.

VRACHT

Pr-M14 heeft aan het MIR-station de
normale voorraden afgeleverd, met
uitzondering van brandstof. I.p.v. de
brandstoftanks in de middensectie
vervoerde de Pr-M14 de V.D.U., de 700
kg wegende motor, die in de Sofora mast
voor een betere controle van de roll
(bewegingen rond de X-as) van complex
moet zorgen. Bovendien heeft de Pr-M14
een terugkeer capsule aan boord. De
nadering zelf werd door de kosmonauten
geobserveerd. Tijdens de 2de doorgang
hier (oml. 37190, 0146-0154 UTC) meldde
Avdeyev, dat het luik inmiddels geopend
was.

RUIMTEWANDELINGEN

Binnenkort zullen Solovyov en Avdeyev
enkele ruimte wandelingen moeten maken
om de VDU te installeren. Binnen de
Kvant module hebben zij al
voorbereidende kabel werkzaamheden
verricht. Tijdens een der r/w zal ook
de sovjet vlag worden gestreken en zal
MIR een zelfstandig bestaan als
satelliet gaan leven.
Chris v.d. Berg, NL-9165/A-UK3202.

RUSSEN HELPEN MILIEUSCHADE OPSPOREN

Tussen Energia in Moskou en
Kayser-Threde in Duitsland is een
overeenkomst getekend voor het opsporen
van milieuschade in het voormalige Oost
Duitsland en het beter in kaart brengen
van natuurlijke hulpbronnen. Dat
gebeurt door observaties vanuit het
ruimtestation MIR. Daarvoor zijn twee
stereo camera's met een hoog oplossend
vermogen aan boord van MIR
geinstalleerd die een grond resolutie
van 7,5 meter bieden. Verder een
multi-spectrale camera die onder meer
met bijna-infra-rood foto's kan maken.

MISSION TO PLANET EARTH

De Duitsers hebben het project Mission
to Planet Earth gedoopt. In
samenwerking met de Duitse ruimtevaart
organisatie DARA zijn de laatste
maanden foto's gemaakt van vijf
verschillende projecten, voor het
grootste deel in het voormalige Oost
Duitsland. Het gaat om de milieu
situatie in de industrie streek
Leipzig, Halle en Bitterfeld. Daarnaast
wordt de schade aan het bos in het
Erzgebergte in kaart gebracht. Voorts
is het te doen om een evaluatie van de
bruinkool mijn in Brandenburg
(Lausitz), de situatie van het Zwarte
Woud en de Rijnvallei en tenslotte het
in kaart brengen van het nationale park
Bayerische Wald en Boehmerwald.

FRANSE ASTRONAUT HELPT

De nieuwe opnamen die aan boord van MIR
gemaakt zijn, werden door de Franse
kosmonaut Michel Tognini op 10 augustus
mee terug naar aarde genomen. Hij kwam
terug met de Soyuz TM-14 module, die
ook gebruikt was door de Duitse
kosmonaut Klaus Dietrich Flade. Deze
bezocht het MIR-station in maart van
dit jaar.

SHUTTLEMISSIE STS-46: TEGENVALLER

Op 31 juli vertrok de space shuttle
Atlantis vanaf platform 39B op het
Kennedy Space Center in Florida, om te
beginnen aan de 49e shuttlevlucht in
het ruim elfjarige programma. Volgens
experts beloofde deze vlucht een van de
moeilijkste te worden, vanwege de
bijzondere lading die de Atlantis met
zich meevoerde. In het laadruim van de
shuttle bevonden zich twee satellieten
van Europese makelij, die tijdens de
zeven dagen lange missie zouden moeten
worden uitgezet.
De bemanning voor deze vlucht bestond
uit de Amerikanen Shriver, Hoffman,
Allen, Ivins en Chang-Diaz, de Zwitser
Nicollier en de Italiaan Malerba. In
twee-ploegen dienst werkten zij rond de
klok.

EURECA: VOOR ELF MAANDEN OVERBOORD

De eerste kunstmaan die overboord gezet
werd was het Europese platform EURECA
(EUropean REtrievable CArrier). Nadat
Nicollier deze satelliet uit het
laadruim had getild met de robotarm,
ontwikkelde zich een probleem met de
communicatie. Nadat dit softwarematig
was opgelost, kon de EURECA op 2
augustus, met een dag vertraging,
alsnog worden losgelaten.

Vanuit de shuttle-omloopbaan op 425 km
hoogte moest de EURECA toen op eigen
kracht naar een baan op 515 km gaan. Na
zes minuten werd de baanverhoging
echter al afgebroken, omdat de
orientatie van het platform niet juist
zou zijn. Zodoende bleef de EURECA op
442 km hoogte steken. Pas dagen later
kon alsnog de gewenste baan worden
bereikt.

TETHERED SATELLITE SYSTEM (TSS)

Nadat de EURECA overboord was gezet,
begonnen de voorbereidingen voor de
volgende satelliet ontplooiing. De baan
van de shuttle werd hiervoor verlaagd
tot 296 km. Na diverse tests werd op 4
augustus begonnen met het uitrollen van
de 20 km lange kabel van het Italiaanse
TSS. Al meteen deed zich een probleem
voor bij het ontkoppelen van de TSS.
Een van de twee kabels die de satelliet
met de shuttle verbonden wilde niet
loskomen toen het commando ervoor
gegeven werd. Met een kleine
'neerwaartse' beweging van de Atlantis
werd dit probleem echter opgelost.

KINK IN DE KABEL

Bij de eerste poging om de kabel te
laten vieren, bleef deze al na 10
centimeter steken. Dit euvel werd snel
verholpen, en het uitrollen van de
tether werd vervolgd. Opnieuw moest dit
gestopt worden, toen na 179 meter de
tether klem was komen te zitten op de
lier. Door tien meter van de kabel
terug te nemen en opnieuw uit te
rollen, werd de tether voorbij zijn
'dooie punt' geloodst. Toen de TSS aan
het eind van de dienst van de rode
ploeg opnieuw bleef steken, op een
afstand van 256 meter, besloot de
vluchtleiding om het verdere uitrollen
met een dag uit te stellen. Ook dit
uitstel bood geen uitkomst, waarna
opdracht gegeven werd om de satelliet
weer binnen te halen.

RUIMTEWANDELING WORDT OVERWOGEN

Het binnenhalen van de TSS, op 5
augustus, leverde opnieuw problemen op.
Toen de kabel weer bleef steken, werd
overwogen een ruimte wandeling (EVA) te
ondernemen. Eerst werd echter nog een
poging ondernomen om de tether los te
maken door de geleidingsmast een klein
eindje in te trekken en weer te
strekken; een procedure die werkte.

Ondanks alle problemen met de TSS is de
STS-46 missie zeker niet tevergeefs
geweest. De twee fasen waarbij men de
meeste problemen verwachtte, wanneer de
shuttle zich dicht bij de shuttle
bevond, tijdens het uit- en inrollen
van de kabel, gaven geen
onoverkomelijke problemen. Hier staat
wel tegenover dat van de
wetenschappelijke experimenten van de
TSS weinig terecht is gekomen. Een
nieuwe vlucht van het TSS is mogelijk,
aangezien de pessimisten niet in het
gelijk werden gesteld: de kabel hoefde
niet te worden gekapt...

LANDING OP KENNEDY SPACE CENTER

De Atlantis keerde op 8 augustus terug
op het Kennedy Space Center, met een
dag vertraging wegens de tegenslagen.
Direkt na de landing werd een onderzoek
begonnen naar de oorzaak van het falen
van de lier. De eerstvolgende
shuttlevlucht wordt STS-47, de
Spacelab-J(apan) missie van de
Endeavour. Deze missie moet half
september van start gaan. (Yvo
Krijgsman)

SEX IN SPACE

Soms is de Volkskrant net een oude
Pravda. De schokkende nieuwtjes staan
ergens achterin, verborgen tussen de
kolommen. Zo ook op zaterdag 28 maart,
in het artikel 'Alledaags seksisme in
de biologie'. De titel suggereert dat
we hier te maken hebben met een van de
eerste Nederlandse produkten van
'political correctness', maar dat valt
reuze mee. Het gaat in eerste instantie
over het uitstekende promotie onderzoek
van Nelly Oudshoorn naar de ontdekking
van zogenaamde mannelijke en
vrouwelijke hormonen, en daarna volgt
de constatering dat mannelijke
onderzoekers van het seksueel gedrag
van ratten altijd alleen maar gelet
hebben op wanneer het mannetje 'wil',
zonder zich af te vragen of het
vrouwtje een willetje had. Maar dan
komt het. Oudshoorns collega Marianne
van de Wijngaard merkt op: 'Pas in de
jaren zeventig kwam een onderzoekster
op het idee een mannetjes-rat vast te
binden en er een vrouwtje bij te laten.
Toen bleek het vrouwelijke dier
duidelijk 'zin in sex' te hebben'.

Die passage liet me niet meer los.
Allerlei tegenwerpingen schoten door
mijn hoofd: hoe meet men 'zin' bij
ratten? Was het vrouwtje niet gewoon
aan het treiteren? Of wist ze wat de
politiek correcte aanpak was? Is er
sprake van gewone rattenseks als EEN
der partners vastgesnoerd zit? Maar
alle kritiek ten spijt wist ik dat ze
volkomen gelijk had: als het om seks
gaat, hebben mannelijke onderzoekers
last van een 'tic'. Neem bijvoorbeeld
de meest recente bouwplannen van de
NASA.

VOORTPLANTING IN DE RUIMTE

In september van dit jaar gaat er voor
het eerst een heus echtpaar met de
Space Shuttle mee omhoog. Het zijn Mark
en Jan Lee, beiden kerngezonde
dertigers, dus zodra hun reisdoel
bekend gemaakt werd, ontstonden er
speculaties of er mogelijk
ge-experimenteerd zou worden met
'voortplanting in de ruimte'. De Russen
hebben dat immers al eens gedaan. In
1982 werd aan boord van de Saljoet 7 de
kosmonaute Svetlana Savitzkaja
'genomen' door een van haar collega's,
overigens zonder resultaat. NASA
ontkent echter dat er op dit vlak iets
te gebeuren staat. Dat wil niet zeggen
dat er niet serieus nagedacht wordt
over de mogelijkheden om experimenten
uit te voeren, of gewoon om
ruimtevaarders en -sters aan hun gerief
te laten komen.

VLUGGERTJES UITGESLOTEN

Een vluggertje in de ruimte is om twee
redenen uitgesloten. Ten eerste zijn
ruimte stations dermate krap bemeten
dat collega's er onvermijdelijk getuige
van zullen zijn. Ten tweede zullen de
partners spoedig ontdekken dat de drie
meest geliefde technieken (de
missionarishouding, 'a tergo' en
'positio inversa') onmogelijk zijn
vanwege het ontbreken van de
zwaartekracht. Ze zullen op pijnlijke
wijze geconfronteerd worden met de
Derde Wet van Newton, die voorschrijft
dat op iedere hartstochtelijke actie
een even grote maar tegengestelde
reactie moet volgen. Er zit niets
anders op dan dat de partners zich
stevig verankeren, of, zoals de
Munchener ruimtevaart-medicus Hans
Guido Mutke het onlangs in zijn bij
uitstek voor dit soort onderwerpen
geschikte moedertaal uitdrukte: 'Der
Sexualakt im Weltraum ist nur moglich,
wenn zumindest einer der Partner
fixiert ist. Sonst gibt's unweigerlich
blaue Flecke.'

HULPMIDDELEN

Ook de NASA is zich van deze problemen
bewust, en het ligt voor de hand dat
het toekomstige ruimtestation Freedom
uitgerust zal zijn met een aparte
ruimte voor intiem samenzijn. Hierin
zullen zich waarschijnlijk twee
hulpmiddelen bevinden. Het eerste is de
'Auxiliary Pole for Sexual Activities'
(APSA). Dit is gewoon een verticale
stang waaraan een van de partners ('bij
voorkeur de vrouw', merkt Mutke op)
vastgegordeld kan worden. Nog
seksistischer is deze deskundige als
hij komt te spreken over het tweede
apparaat, een soort bok zals we die
kennen uit de gymzaak. 'Hierop wordt de
astronaute vastgesnoerd, terwijl de man
met aan de grond vastgemaakte voeten
voor haar staat. Tegelijkertijd moet
hij zich aan aan het plafond bevestigde
lussen of ringen vasthouden, als een
trampassagier.'

U ziet het: mevrouw Van den Wijngaard
moet onmiddellijk afreizen naar de
Verenigde Staten om de lancering van
deze seksistisch ingerichte peeskamer
te voorkomen. Dat voorkomt ook dat ik
over een paar jaar in de krant moet
lezen dat een vrouwelijke astronaut
haar mannelijke collega heeft
vastgesnoerd, en hem alleen een
bezoekje brengt als ze daar zin in
heeft. (Marcel Hulspas in Intermediair,
10 april 1992)

