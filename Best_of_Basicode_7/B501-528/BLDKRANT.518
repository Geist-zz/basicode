518, maa 07 sep '92

EERSTE RUIMTEWANDELING MIR-BEMANNING

De eerste ruimtewandeling van de nieuwe
bemanning aan boord van MIR (de
kosmonauten Solovyov en Avdeyev) begon
op 3.09.92 om 1330UTC (openen
uitstapluik Module-D) en eindigde om
1749UTC (opheffen vacuum in de
luchtsluis). Deze 1ste r/w maakt deel
uit van een serie, die bedoeld is om de
standregelings motor (VDU) in de
Sofora-mast van de Kvant-1 aan te
brengen. Het doel van deze r/w werd
bereikt. De container met de VDU werd
uit het vrachtschip Progress-M14
gehaald en geplaatst aan de voet van de
Sofora-mast. Deze week zullen de
werkzaamheden worden voortgezet.

Verwacht werd, dat de nog in de mast
zittende Sovjetvlag zou worden
gestreken en als een zelfstandige
satelliet zou worden gelanceerd. Dit is
kennelijk niet gebeurd. De vlag is
alleen verplaatst!
Chris v.d. Berg, NL-9165/A-UK3202.

SAMENWERKING BEMANDE RUIMTEVAART

In 1975 vond een unieke vorm van
samenwerking plaats in de ruimte: de
koppeling van twee ruimteschepen van de
(toenmalige) supermachten. Een
Amerikaanse Apollo en een Russische
Sojoez lieten zien dat ruimtevaart ook
op andere manieren dan in de vorm van
een wedloop bedreven kon worden. De
vlucht had ondermeer moeten dienen voor
het vaststellen van een standaard voor
koppelsystemen, zodat ruimteschepen van
verschillende naties ruimtevaarders van
andere landen konden redden. Helaas
bleef het, ondanks deze mooie plannen,
bij die ene demonstratie.

OPNIEUW GEZAMENLIJKE VLUCHTEN

Begin jaren negentig circuleerden er
geruchten over plannen voor een
hernieuwde samenwerking, waarbij een
Sovjet ruimtevaarder een complete
vlucht zou meemaken aan boord van een
Amerikaans ruimteschip, en vice versa.
Pas onlangs begonnen deze plannen ook
concrete vormen aan te nemen. Bij de
overeenkomst die onlangs door de VS met
Rusland is gesloten, werd ook gekeken
naar de mogelijkheid van gezamenlijke
bemande ruimtevluchten. Deze lijken nu
ook werkelijk binnen enkele jaren te
worden uitgevoerd.

KOSMONAUT AAN BOORD VAN SHUTTLE

De eerste Amerikaans-Russische vlucht
staat momenteel (officieus) gepland
voor 16 november 1993. Een Amerikaanse
space shuttle zal dan opstijgen met aan
boord een Russisch bemanningslid. Wat
de Rus(sin) tijdens deze vlucht,
STS-60, zal gaan doen is nog onbekend.
Overwogen wordt om de kosmonaut een
ruimtewandeling te laten uitvoeren,
maar de trainings faciliteiten hiervoor
zullen grotendeels benut worden voor de
eerste vlucht na STS-60. Daarbij zullen
zeker drie EVA's moeten worden
uitgevoerd om de Hubble Space Telescope
van corrigerende optica te voorzien.
Volledig uitgesloten is de mogelijkheid
van een EVA voor de Rus echter niet.
Gezien de korte tijd, circa een jaar,
tot STS-60, zal de selectie van de
kosmonaut(e) snel moeten plaatsvinden.
Er wordt dan ook gesproken over een
selectie in oktober dit jaar.

KOPPELING VAN ATLANTIS AAN MIR

Een nog prestigieuzer plan is er voor 9
september 1994. De NASA wil dan de
space shuttle Atlantis, tijdens missie
STS-66, koppelen aan het Russische
ruimtestation MIR! Om dit mogelijk te
maken, zal een Russisch koppelsegment
moeten worden aangebracht in het
laadruim van de Atlantis. Mogelijk zal
het (androgyne) koppelsegment later
benut kunnen worden voor het geplande
Amerikaanse ruimtestation Freedom.

De kosten voor deze operatie worden
geschat op $100 miljoen, een bedrag dat
moeilijk uit het krappe shuttle budget
betaald kan worden. Men zoekt dan ook
naar een andere financiering.

Mogelijk zal de kopelling van MIR en
Atlantis worden benut om een
Amerikaanse astronaut terug te halen
naar Aarde. Deze zou, enkele weken tot
een maand eerder, gelanceerd moeten
worden aan boord van een Russische
Sojoez.

ONDERZOEKSPROGRAMMA MIR-ASTRONAUT

Hoewel er nog geen criteria voor de
selectie van de 'MIR-astronaut' zijn
opgesteld, ligt het in de lijn der
verwachting dat het hier gaat om een
life-sciences wetenschapper. Gezien de
tamelijk lange duur van deze MIR-vlucht
zal de astronaut een belangrijk aandeel
kunnen leveren in het vergaren van
informatie op dit gebied. Deze gegevens
zullen een goede basis kunnen vormen
voor onderzoek aan boord van Freedom.

Met deze, nog onofficiele, missies zal
eindelijk de draad weer worden opgepakt
wat betreft de samenwerking tussen de
VS en de voormalige Sovjet-Unie; een
draad, die dan al bijna twintig jaar te
lang is blijven liggen... (Yvo
Krijgsman)

AMATEUR RADIO VANUIT SPACE SHUTTLE

Deze week staat er weer een Space
Shuttle vlucht op het programma,
waarbij een Shuttle Amateur Radio
EXperiment (SAREX) aktief zal zijn.
Omdat de baanhelling tijdens deze
vlucht 57 graden zal bedragen, zal de
Shuttle deze keer wel elke dag
gedurende een aantal omlopen binnen het
bereik van Nederland komen. De nieuwe
Space Shuttle Endeavour moet op 12
september om 1423 UTC worden gelanceerd
vanaf Cape Canaveral voor vlucht
STS-47. Tijdens deze vlucht van 6 dagen
moeten de bemanningsleden Jay Apt,
N5QWL, en Mamoru Mohri, 7L2NJY, aktief
zijn met FM-spraak en packet radio op
145,550 MHz. Bij het packet radio
bedrijf zal de call W5RRR-1 worden
toegepast. Men kan daarbij verbindingen
maken met de packet robot, die
automatisch QSO-nummers uitdeelt,
terwijl via baken- uitzendingen
informatie wordt gegeven over de
aktiviteiten van de astronauten tijdens
de vlucht. Het heeft geen zin te zenden
naar de Shuttle op de downlink
frekwentie 145,550 MHz. Dit veroorzaakt
alleen maar storing voor anderen. In
Europa moet men gebruik maken van de
volgende drie uplink frekwenties:
144,700, 144,750 en 144,800 MHz.

Het is de bedoeling dat iedereen bij
FM-spraak verbindingen uitsluitend
gebruik maakt van het internationaal
spel-alfabet bij het spellen van
roepnamen. Er zal niet worden
gereageerd op stations die een andere
spelling toepassen.

Het loggen van de stations op de uplink
frekwentie gebeurt in de Shuttle met
behulp van een bandrecorder. Voor
packet radio moet men de uplink
frekwentie 144,700 MHz gebruiken. Bij
alle uitzendingen naar de Shuttle mag
de FM-zwaai maximaal 3 kHz zijn. Het
kompenseren voor doppler-shift wordt
sterk aanbevolen.

Alle QSL gaat via: N5QWL, 806 Shorewood
Drive, Seabrook, Texas 77586, USA. Voeg
een enveloppe met eigen adres en
voldoende IRCs bij de QSL. (Nico
Janssen, PA0DLO)

SPLINTERNIEUW CALLBOEK

De Vereniging voor Experimenteel Radio
Onderzoek in Nederland, beter bekend
als de VERON, heeft een nieuw callboek
geproduceerd. De uitgave van augustus
1992 heeft enkele nieuwtjes. Van alle
machtiging houders zijn niet alleen de
adressen, maar ook de postcodes en het
regionummer van het Dutch QSL systeem
vermeld. Verder zijn behalve de
individuele calls ook de verenigings
zenders, onderwijs machtigingen,
stichtingen en natuurlijk de onbemande
amateur stations in het callboek
opgenomen. Exemplaren zijn te bestellen
bij het Service Bureau van de VERON,
Postbus 1166, 6801 BD Arnhem, tel.
085-426760. De prijs bedraagt f10,00
per stuk. Hierbij komt f7,50 per
zending voor portokosten e.d. Het
benodigde bedrag kunt u overmaken op
Postgiro 235000 van de VERON in Arnhem.

CIJFERCODES ONTRAFELD

Al vele jaren worden kortegolf
luisteraars over de hele wereld
geintrigeerd door mysterieuze stations
die alleen cijfercodes uitzenden.
Speculaties over de achtergrond van
deze diensten wijzen meestal in de
richting van spionage en andere
verborgen activiteiten. Na de val van
de Berlijnse muur bleek een deel van de
Duitstalige nummerstations inderdaad
aan de Oostduitse Stasi toegeschreven
te kunnen worden, terwijl veldsterkte
metingen in de Verenigde Staten erop
wijzen dat een aantal Spaanstalige
cijferuitzendingen afkomstig zijn van
Amerikaanse militaire installaties.
Maar ook Cuba, Roemenie en Hongarije
zouden cijfercode- stations in bedrijf
hebben.

Er zijn in de afgelopen tijd een aantal
boekjes over dit onderwerp verschenen,
zoals 'Uno, Dos, Cuatro' en 'Los
Numeros' van een anonieme Amerikaanse
specialist op dit gebied, die zich
verschuilt achter het pseudoniem Havana
Moon. Ook de Engelse DX-er Simon Mason
heeft zich in deze materie verdiept en
heeft zijn bevindingen op schrift
gesteld in 'Secret Signals, The
Euronumbers Mystery'. De boekjes zijn
respectievelijk voor DM 24.80, DM 9.80
en DM 19.80 te bestellen bij de Radio
Buecher Markt, Verlag Rainer Pinkau,
Weender Strasse 30, D-3400 Goettingen,
Duitsland. (Michiel Schaay)

EERSTE OPEN DAG BENELUX DX CLUB

Op zaterdag 19 september houdt de
Benelux DX Club (BDXC) haar eerste Open
Dag in Hoofddorp. De BDXC is een
vereniging die de belangen behartigt
van kijk- en luister- amateurs. Dat
zijn mensen die luisteren of kijken
naar zenders uit andere (verre) landen.
Zij hebben daar hun hobby van gemaakt.
De letters DX in de naam van de BDXC
zijn een afkorting die afkomstig is uit
de telegrafie- wereld (morse) en
betekent 'afstand'. In het maandblad,
het BDXC Bulletin, worden overzichten
gegeven van gewone en bijzondere radio-
en tv-stations die gehoord of gezien
zijn, wanneer dat was en op welke
frequentie. De Open Dag is bedoeld om
meer bekendheid te geven aan kijk- en
luister- amateurisme in het algemeen en
de activiteiten van de BDXC in het
bijzonder. De Open dag vindt plaats op
19 september van 11 tot 16 uur in
cultureel centrum 'De Veste',
Schuilenburg 3 te Hoofddorp. Nadere
inlichtingen over de BDXC zijn
verkrijgbaar bij: Hans de Zeeuw, Jac.
Boekestraat 8, 2152 AL Nieuw Vennep.

NIEUWE ECHO IN SCOOP BBS: SHORTWAVE

Sinds kort is de NOS-Radio Scoop
databank ook aangesloten op het
wereldwijde (Engelstalige) FidoNet
echomail gebied SHORTWAVE. Hierin
wisselen luister-amateurs over de hele
wereld informatie uit over alles wat te
maken heeft met het luisteren naar
radio-uitzendingen op de kortegolf:
zenders, frequenties, tijden, ontvangst
apparatuur, antennes, computer-
hulpprogramma's, packet radio, amateur
satellieten, en wat dies meer zij. Het
gebied is vrij toegankelijk voor
iedereen die hierin ge-interesseerd is.
Ook kunt u zelf in dit gebied berichten
plaatsen. Houd er echter wel rekening
mee dat de voertaal Engels is! De
SHORTWAVE echo vindt u in berichten-
gebied 11 van het Scoop BBS, tel.
035-245395.

