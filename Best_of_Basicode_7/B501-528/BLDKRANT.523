523, maa 21 sep '92

SHUTTLEMISSIE STS-47 VERLENGD

De op zaterdag 12 september gelanceerde
shuttle Endeavour is gisteren (20
september) teruggekeerd op het Kennedy
Space Center. Vroeg in de vlucht werd
al besloten om de missie met een dag te
verlengen, om meer ruimte te bieden
voor de experimenten.

Het experiment met de bevruchting van
kikker eitjes lijkt goed te zijn
gelukt, al in de eerste dagen kwam een
groot deel van het kikkerdril uit. Een
ander deel is gefixeerd in de
verschillende stadia van ontwikkeling.
Ook diverse medische experimenten zijn
tot een goed einde gebracht.

De volgende shuttlevlucht, STS-52,
staat gepland voor begin oktober.
Helaas zal Scoop er dan niet meer zijn
om verslag te kunnen doen. Hou echter
de databank 'De Muurkrant' in de gaten:
070-3648909. (Yvo Krijgsman)

RUIMTEWANDELINGEN MIR-BEMANNING

Over de eerste ruimtewandeling (r/w) op
3 september werd al bericht in
Beeldkrant 518, de resterende 3 werden
gemaakt op 7, 11 en 15 september. De
plaatsen waar werd gewerkt bevonden
zich op een flinke afstand van het
uitstapluik van Module-D. Om bij de
Progress M14 te komen, waarin de VDU
(standregelings motor) zich bevond,
moesten Solovyov en Avdeyev minstens 31
meter afleggen. Aan de buitenkant van
het MIR-complex zitten allerlei vitale
uitsteeksels (sensoren, zonne panelen,
antennes, experimenten, telescopen,
etc.) zodat de tocht naar de werkplek
veel weg heeft van het strompelen door
een mijnenveld. Ook tijdens het werk op
de Kvant module kan er veel worden
beschadigd. De container met de VDU
moest uit de Pr-M14 worden gehaald en
vast worden gezet tot hij aan de top
van de Soforamast kon worden bevestigd.

SOVJETVLAG GESTREKEN

Het was niet nodig om in de mast te
klimmen, omdat met scharnieren de top
naar de VDU kon worden gebogen. Dit
buigen vond al tijdens de eerste r/w
plaats en daardoor was de sovjet vlag
al gedeeltelijk gestreken. Definitief
werd met deze vlag afgerekend tijdens
r/w nr. twee. Dit werd door velen op
TsUP toch nog gezien als een
verdrietige gebeurtenis. Het bleek zo'n
gevoelig onderwerp te zijn, dat het mij
beter leek de vlag de vlag te laten en
de aandacht op de VDU te richten.

TWEEDE EN DERDE RUIMTEWANDELING

De 2e r/w vond plaats op 7.09 van
1145-1650 UTC. Strijken van de vlag,
buigen Soforamast, aanbrengen kabels en
andere hulpstukken. Zeer veel
interessant radioverkeer. De TV-opnamen
gemaakt buiten bereik van de
grondstations of Altair werden later
naar de aarde gestraald en veel hiervan
werd door Peter opgepikt.

De 3e r/w was op 11.09 van 1010-1545
UTC. Activiteiten: vastmaken van de VDU
in de top van de mast en het oprichten
van de mast.

VIERDE RUIMTEWANDELING

Tijdens de 4e r/w, op 15.09 van
0810-1122 UTC, (plan voorzag in een r/w
tussen 0810-1410 UTC) vonden de
eindcontroles plaats, en nog wat werk
dat met andere zaken te maken had: het
verwijderen van wat materiaal van de
buiten- zijde van de Kvant. Dit was
lange tijd als experiment aan de open
ruimte blootgesteld geweest. Ook nam
men een aantal experimentele
zonnecellen mee terug. De Kurs-antenne
op de Kvant-1 werd gemodificeerd om het
aanlopen van Soyuz-TM's en Progress-M's
veiliger en efficienter te maken.

Overigens zullen hierover binnenkort
wel onjuiste berichten in de
ruimtevaart pers verschijnen. Helaas
begint soms het verdraaiings proces al
bij de bron. Radio Moskou meldde dat
die modificatie nodig was om het
koppelen van Buran aan MIR mogelijk te
maken. Dat kan niet kloppen, want als
Buran (en eventueel Hermes) ooit mocht
koppelen, gebeurt dat aan de andere
kant, n.l. aan de tijdelijk axiaal
geplaatste Module-T, ofwel Kristall.
Helaas: klokken zijn er om te luiden,
maar hebben klepels die men vaak niet
weet te vinden! (Chris v.d. Berg)

SOJOEZ TE KOOP

Rusland heeft een nieuw middel gevonden
om de broodnodige deviezen in het
laatje te krijgen. Het biedt een van de
nieuwste ruimteschepen, de Sojoez-TM13,
te koop aan. Het onalledaagse aanbod
wordt verzorgd door de Duits-Russische
joint venture Energia Deutschland in
Munchen.

Het ruimteschip is eind vorig jaar nog
met de kosmonauten Aleksandr Volkov,
Taktar Albakirov en de Oostenrijker
Franz Viehbock naar het ruimtestation
MIR gevlogen en bracht in maart 1992 de
Duitser Klaus-Dietrich Flade met twee
Russische collega's terug naar de
Aarde. De Sojoez moet ettelijke
miljoenen opbrengen. Het Duitse museum
in Munchen heeft al belangstelling
getoond, maar is nog op zoek naar
sponsors. (Bron: DPA/AFP)

VERSTE RUIMTELICHAAM IN ZONNESTELSEL

Amerikaanse astronomen hebben een
voorwerp ontdekt waarvan wordt
aangenomen dat het het verst weg is van
alles wat tot nu toe in ons
zonnestelsel is waargenomen. Het
ruimtelichaam bevindt zich op een
afstand van ongeveer 6,4 miljard
kilometer van de Zon. Dit hebben
wetenschappers in Boston vorige week
bekend gemaakt. Volgens de eerste
gegevens heeft het voorwerp, met het
uiterlijk van een komeet en met een
zwakke lichtuitstraling, een omvang van
ongeveer 200 kilometer en bevindt het
zich op 1,6 miljard kilometer buiten de
planeet Pluto. Het werd voor het eerst
gezien op 30 augustus door onderzoekers
van het observatorium Mauna Kea op het
eiland Hawaii, met behulp van een
telescoop met een diameter van 189
centimeter. De twee wetenschappers,
David Jewitt en Jane Lou, hopen dat hun
ontdekking een beter begrip kan
opleveren over het ontstaan van
kometen, een onderwerp waaraan zij al 5
jaar werken.

KOMEET BLIJFT VOORLOPIG UIT DE BUURT

De pas ontdekte komeet komt voorlopig
niet in de buurt van de aarde, zo meldt
de Sterrewacht Leiden. Volgens de
sterrenwacht hebben we te maken met een
grote komeet. Hemellichamen van
dergelijke omvang (tien keer zo groot
als de komeet Halley) zijn lang niet
meer waargenomen. De komeet moet op een
afstand staan van veertig keer de
afstand van de aarde tot de zon. Die is
159 miljoen km. Daarmee staat hij
verder dan de buitenste planeet van ons
zonnestelsel. De planeet Pluto staat op
dertig keer de afstand van de aarde tot
de zon. Voorbij de planeten bevinden
zich miljoenen kometen van een omvang
als de pas ontdekte. Deze zijn tot nu
toe nooit direct gezien, omdat hun
lichtuitstraling te zwak is. Alleen de
kometen die onder de invloed van de
zwaartekracht van sterren en de
buitenplaneten per ongeluk tussen de
planeten verzeild raken, komen
tenslotte in de buurt van de aarde.
(Bron: ANP/AFP)

AMERIKAANSE SONDE NAAR MARS

Aanstaande vrijdag 25 september zal de
Amerikaanse 'Mars Observer' gelanceerd
worden voor een minimaal twee jaar
durende studie van Mars. De sonde heeft
enige vertraging opgelopen, doordat een
verontreiniging was opgetreden op het
lanceer platform, als gevolg van
speciale maatregelen die getroffen
waren om de sonde te beschermen tegen
de orkaan Andrew. De oorspronkelijke
lanceerdatum was 16 september. Na een
reis van 11 maanden zal de Mars
Observer bij zijn doel arriveren.

De lancering van de Mars Observer luidt
een nieuw begin in van Amerikaanse
missies naar de Rode Planeet. De sonde
dient als overbrugging tussen de 17
jaar geleden op Mars neergezette, zeer
succesvolle Viking-landers en
toekomstige missies met Marsrovers of
eventuele bemande vluchten.

MARS OBSERVER: ECONOMISCHE VERKENNER

Omdat de gouden tijden van de
(interplanetaire) ruimtevaart voorbij
zijn, is het ontwerp van de Mars
Observer gebaseerd op bestaande
satellieten. Boordsystemen van
militaire en civiele weersatellieten,
die zichzelf al bewezen hadden, werden
ingepast in de verkenner. De
constructie van de verkenner zelf is
gebaseerd op die van de Satcom-K
communicatie satelliet.

Oorspronkelijk zou de Mars Observer
tijdens een shuttlemissie in augustus
1990 overboord worden gezet, maar na de
Challengerramp werd besloten om een
onbemande lanceerder te kiezen. De
verkenner zal nu worden gelanceerd met
behulp van een commerciele Titan-3
raket en een al even commerciele
Transfer Orbit Stage (TOS) hulpraket.
Deze extra rakettrap moet de Mars
Observer, wanneer de Titan-3 raket
eenmaal gelanceerd is, voldoende
snelheid geven om uit het
zwaartekrachts veld van de aarde los te
komen. Een en ander levert een unieke
situatie op: voor het eerst zal een
planeet verkenner niet door een 'eigen'
raket van een ruimtevaart organisatie
gelanceerd worden!

OBSERVATIE VAN VIER JAARGETIJDEN

In tegenstelling tot vorige vluchten
zal deze Marsmissie niet een
verkenningsvlucht zijn, maar een
gedetailleerde studie. Gedurende 1
Marsjaar (687 aarddagen), gerekend
vanaf de start van de observaties vier
maanden na aankomst, zal Mars onder de
loep worden genomen. De onderwerpen van
studie zijn de dampkring, samenstelling
en topografie van het oppervlak, en het
(eventuele) magnetisch veld van de
planeet.

SAMENSTELLING VAN DE MARSBODEM

Een van de instrumenten aan boord van
de Mars Observer is een
rontgen-spectrometer. Deze zal de
aanwezigheid van bepaalde elementen
(zoals ijzer, silicium en uranium) in
de Marsbodem bepalen, aan de hand van
de radioactieve straling die zij van
nature uitzenden. Mogelijk zal ook
kunnen worden bepaald of diep in de
Marsbodem nog water in ijsvorm
voorkomt. De warmte-emissie
spectrometer zal aan de hand van de
spectra van mineralen in het infrarood
hun concentraties in het oppervlak
bepalen.

TOTALE FOTOGRAFISCHE KARTERING

Voor het bepalen van de topografie van
de planeet kan ook een tweetal
instrumenten gebruikt worden. Het
eerste is de laser-hoogtemeter, die de
afstand tot het oppervlak recht onder
de verkenner tot op enkele meters
nauwkeurig kan bepalen. De voor het
publiek meest spectaculaire resultaten
zullen ongetwijfeld komen van de camera
aan boord. Deze zal niet alleen globale
(fish-eye) opnamen maken om zodoende
het weerpatroon te kunnen volgen, maar
zal ook gedetailleerder opnamen gaan
maken. Met een oplossend vermogen van
300 meter zal het totale oppervlak ruim
25 maal in beeld worden gebracht,
terwijl interessant lijkende formaties
op het oppervlak tot op 1,5 meter
nauwkeurig kunnen worden gekiekt.

GEGEVENSSTROOM

Dit levert een enorme stroom
meetgegevens op, die veel
geheugenruimte kost in de boordcomputer
van de Mars Observer. Daar kan maximaal
12 megabyte in opgeslagen worden.
Vrijwel continu worden de meetgegevens
naar NASA's Deep Space Network op aarde
doorgeseind met een transmissie
snelheid van maximaal 85300 bits per
seconde. Ter vergelijking: een snel
computermodem haalt 9600 bps.

MARS '94 PROJECT

Iedereen hoopt natuurlijk dat de Mars
Observer het langer uithoudt dan 1
Marsjaar. NASA heeft zelfs al een
overeenkomst gesloten met het GOS en
Frankrijk voor assistentie bij het
Russische Mars '94 project. Een
Russisch ruimtevaartuig zal dan een in
Frankrijk ontwikkelde ballon in de
Mars-dampkring neerlaten, die ter
plekke metingen gaat verrichten aan
windsnelheid, temperatuur, dichtheid en
samenstelling. De Mars Observer moet
als tussenstation dienst doen om de
meetgegevens van de ballon naar de
aarde te sturen. (Yvo Krijgsman en
Govert Schilling)

