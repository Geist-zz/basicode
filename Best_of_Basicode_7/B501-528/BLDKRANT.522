522, maa 14 sep '92

SPECIAL: DISKETTES (DEEL 2)

In deel 1 van zijn artikel over
diskettes vertelde Wammes Witkop over
de basis principes van magnetische
geluids registratie en de 'boekhouding'
op de schijf. In dit tweede en laatste
deel komen zaken als fragmentatie, de
File Allocation Table (FAT) en
registratie problemen (bv. door
drop-outs) aan de orde.

VERBROKKELD

Stel u voor, een bestand beslaat de
eerste 4 sectoren van een disk. Een
tweede bestand bezet de volgende 10
sectoren, en verder is die disk leeg.
Simpel zat, niet? Vervolgens haalt de
computer gebruiker het in zijn of haar
hoofd een derde file aan te leggen.
Oke, ook niet lastig: gewoon vanaf
sector 15. Maar dan komt de truuk. Er
moet iemand zo nodig bestand nummer
twee wissen, en nu zijn de sectoren 5
tot en met 14 weer vrij. Natuurlijk is
men niet zo beleefd om die weer in EEN
keer te beschrijven, de volgende file
meet 20 sectoren. En komt dan ook in
twee stukken op de disk: eerst de
leeggekomen sectoren 5 tot en met 14,
en daarna de overige tien sectoren in
de lege ruimte achter het
oorspronkelijke derde bestand. En zo
gaat dat door. De disk wordt tijdens
het gebruik een ware legpuzzel van
sectoren. Die boekhouding - en de tijd
die de kop bezig is om de puzzelstukjes
in logische volgorde op te halen - kan
flink oplopen.

DIRECTORY

Die boekhouding staat ook op de disk
zelf, want zonder die gegevens is een
diskette een hopeloos geval. De eerste
sectoren worden daarvoor gebruikt. Na
een 'bootsector' volgen de
directory-sectoren en de FAT. Pas
daarna komen de eigenlijke
data-sectoren, waarin onze gegevens
staan.
De bootsector is daarbij een speciaal
geval. Daar vinden we zaken zoals de
naam van de disk, een kenmerk onder
welk systeem de disk is geformatteerd,
een tabel met zaken zoals het aantal
zijden, tracks en sectoren en, als het
een disk betreft die zelf de computer
kan laten starten, een heel klein
programmaatje.
Na de bootsector volgen een paar
sectoren met de directory, de
inhoudsopgave van de schijf. Per
bestand is er ruimte gereserveerd voor
zaken zoals de naam, de tijd en datum
dat het aangemaakt is, wat
systeem-informatie en vooral de sector
waar het bestand begint.

FILE ALLOCATION TABLE

Voor korte bestanden is daarmee de kous
af, maar voor verreweg de meeste
bestanden (die meer dan 1 sector in
beslag nemen) niet. Want de ontwerpers
van dit disksysteem zijn slim geweest
en hebben niet in die directory lijsten
willen opnemen van de sectoren die elk
bestand in beslag neemt. Dan zou men
bij elk bestand een heel stuk ruimte
moeten reserveren alleen daarvoor en
dat zou verspilling zijn. Vandaar dat
er voor die kettingen van sectoren, die
uiteindelijk de bestanden vormen, een
aparte tabel bestaat. Die tabel heet
File Allocation Table (FAT) en daar
bestaat geen ordentelijke Nederlandse
vertaling voor. Krom gezegd is het de
bestands toewijzings tabel, d.w.z. de
lijst waarin de disk-controller kan
opzoeken welk bestand waar staat en
welke sectoren nog vrij zijn. En elke
sector heeft een eigen plekje in die
tabel.

FAT-OPBOUW

Als er nu een bestand wordt
weggeschreven, dan zal in de directory
worden bijgehouden in welke sector de
data beginnen. In het bijbehorende
hokje van de FAT echter staat niet bij
welk bestand deze sector hoort; dat
staat al in de directory en is
eenrichtings verkeer. In de FAT houdt
het systeem alleen bij welke VOLGENDE
sector bij het bestand hoort. Met
andere woorden, de directory verwijst
naar het eerste hokje in de FAT, in de
FAT wordt de ketting van sectoren
bijgehouden. Middels de FAT kan het
hele bestand (als het over meerdere
sectoren verspreid is) worden
ingelezen. De laatste FAT-entry van
zo'n bestandsketen bevat alweer een
speciale waarde, die als vlag dient om
te melden dat hier het bestand ophoudt.

ONAFSCHEIDELIJK

De FAT is dus cruciaal voor een disk.
Als de FAT niet meer klopt heb je geen
logisch geheel meer, maar een
onontwarbare kluwen van losse sectoren.
FAT en directory zijn onafscheidelijk.

Omdat de FAT zo belangrijk is, worden
er twee exemplaren van bijgehouden. Zo
kan men, als de computer over de kop
slaat terwijl de FAT net bijgewerkt
wordt, altijd trachten om met de tweede
versie de disk weer toegankelijk te
maken. Maar dat is erg ingewikkeld
werk, eigenlijk alleen voor
specialisten.

FORMATTEREN

Een disk is uiteindelijk een complex
geheel. Vele sectoren, die tezamen een
logische eenheid vormen. En die
sectoren worden aangelegd tijdens het
formatteren. Als een disk gemaakt
wordt, is die disk maagdelijk. Het
magnetisch materiaal is er, maar het
bevat geen informatie. Het is een
onbeschreven blad. Tracks en sectoren
ontstaan pas tijdens het formatteren in
de computer. Dan wordt het patroon van
cirkels en taartpunten geschreven,
waarin later de informatie kan worden
opgeslagen. Dan worden de directory
sectoren gereserveerd, de FAT ingevuld
en de boot-sector voor het eerst
beschreven.

Daarbij kan het natuurlijk gebeuren dat
een stukje disk niet helemaal zo is als
het zou moeten zijn. Dat de informatie
er niet goed op geschreven kan worden,
door een slecht plekje in de
magnetische laag. En ook daar kan het
disksysteem mee leven, want toen de
diskette net werd ontwikkeld gebeurde
dat maar al te vaak. Als men alle
diskettes die niet helemaal in orde
waren toendertijd zou hebben afgekeurd,
waren er maar weinig overgebleven.

BAD SECTORS

Vandaar dat een sector meteen na het
formatteren in twee toestanden kan
verkeren, namelijk beschikbaar (in orde
en nog ongebruikt) of slecht. De Bad
Sectors, in het Engels. Zo'n Bad Sector
is een sector die toevallig op een
slecht stukje van de disk valt. En dat
ziet de elektronica onder het
formatteren, want alle sectoren worden
niet alleen beschreven met een
startpatroon, maar ook teruggelezen.
Daarbij wordt meteen het al genoemde
controlegetal berekend en
weggeschreven, en als dat bij het
teruglezen niet klopt wordt zo'n sector
als onbruikbaar gekenmerkt. Gewoon,
door een heel speciaal getal in de FAT
te zetten, de tabel waar alle sectoren
hun eigen hokje hebben. Goede sectoren
krijgen ook een speciale waarde, die
natuurlijk nog niet naar de volgende
sector in de ketting verwijst, maar die
gewoon aangeeft dat hier een gezonde
maar nog niet gebruikte sector zit.

UITVAL

Alleen aan het begin is het wel
kritisch. Als de eerste sector, de
bootsector, niet bruikbaar is, dan
wordt de hele disk afgekeurd. En dat
geldt ook voor zaken zoals de voor de
directory en FAT gereserveerde
sectoren. Slechte sectoren worden in de
FAT aangegeven, en die bevat alleen
data-sectoren.

Dus, als er in die eerste sectoren een
fout wordt geconstateerd, dan wordt de
hele disk afgekeurd. Weggooien is de
beste oplossing, over het algemeen. En
dan wel bij het chemisch afval, want
5,25 inch diskettes bevatten het nodige
PVC, terwijl ook 3,5 inch diskjes toch
echt geen groente-, fruit- of tuinafval
zijn.

Hoe kan dan nou, die uitval? En hoe kan
het dat een disk die eerst wel goed is
later problemen oplevert? En vooral,
hoe kan een disk die eerst weigert zich
te laten formatteren bij een tweede
poging opeens wel goed blijken te zijn?
Allemaal vragen die te maken hebben met
de eigenschappen van de disk en dan
vooral het magnetisch materiaal daarop.

DROP-OUTS

Die magnetische laag is namelijk het
lastigste van de hele diskproduktie.
Niet alleen dienen de juiste
ingredienten in de goede verhoudingen
te worden gemengd, maar die laag dient
vooral heel gelijkmatig opgebracht te
worden op de kunststof drager. En daar
wringt soms de schoen, ondanks alle
maatregelen tijdens de produktie.

Diskettes worden onder 'clean room'
condities gemaakt. Ofwel, de werkers
zien er uit als maanmannetjes, in
stofvrije pakken, met mutsjes op, en de
fabriekshal wordt speciaal onder
overdruk gehouden, terwijl alle
ingeblazen lucht door een hele batterij
filters gaat. De strijd tegen het
stofje nemen de diskfabrikanten heel
serieus, want elk stofje dat zich op
een disk weet te nestelen kan die disk
onbruikbaar maken. Waar stof zit, zit
geen magnetische laag en kan dus geen
informatie worden geschreven of
gelezen: een zogenaamde drop-out.

Drop-outs zijn onvermijdelijk, de kunst
is om er zo weinig mogelijk te hebben.
Drop-outs kunnen niet alleen door stof
veroorzaakt worden, verontreinigingen
in de materialen waarmee de magnetische
laag wordt gemaakt spelen ook mee. Of
bijvoorbeeld minuscule luchtbelletjes,
die tijdens het opbrengen kunnen
ontstaan. Bovendien, de ene drop-out is
de andere niet. Als er geen
magnetiseerbaar materiaal is, dan is er
een echte drop-out, dan kan er niets
worden beschreven of gelezen. Maar een
toevallig dun plekje levert een
relatieve drop-out op, een plek waar
het signaal alleen maar zwakker zal
zijn.

LUCHTBELLETJES EN SLIJTAGE

Luchtbelletjes zijn weer een verhaal
apart: daar zit wel degelijk magnetisch
materiaal, het zijn dus geen gewone
drop-outs. Alleen, de kop komt keer op
keer over zo'n luchtbel heen, en eens
zal die mechanische belasting de bel
doen breken. En dan is er dus opeens
wel een drop-out ontstaan, op een plek
waar eerst informatie stond. Dat soort
processen doet diskettes tijdens het
gebruik sneuvelen.

Slijtage is natuurlijk ook van belang.
De koppen rusten op de disk en dat
houdt in dat zelfs de beste diskette na
een aantal keren gebruik de geest zal
geven. Afhankelijk van de kwaliteit van
de kop (die spiegelglad moet zijn) en
de afwerking van het diskoppervlak gaat
het lang, zeer lang goed. Miljoenen
koppassages zijn geen probleem, maar
eens slijt de laag waarin de informatie
staat vastgelegd zover weg dat het
terug te lezen signaal te zwak wordt en
de disk het begeeft.

BUITENRAND

Een disk bevat naast de data zijn eigen
boekhouding: de directory en de FAT. En
die sectoren worden over het algemeen
veel vaker gelezen en beschreven dan de
rest van het oppervlak. Ofwel, daar is
de slijtage het sterkst. Een disk die
oud en bejaard wordt zal meestal niet
ergens in een bestand een foutje
vertonen, maar in de interne
boekhouding. En dat is ernstig, want
zonder die boekhouding is de informatie
niet meer toegankelijk. Vandaar dat
fouten tijdens het lezen van de
directory een hele goede reden zijn om
een diskette subiet te vervangen.

Dat systeemgebied zit aan de buitenrand
van de disk. Dat is de plek om zo nu en
dan eens kritisch te bekijken op
slijtage verschijnselen. Het is ook de
plek die absoluut geen fouten mag
bevatten, wil de diskette bruikbaar
zijn. Althans, geen fouten binnen de
aangelegde sectoren, waar de
bootsector, de directory- en de FAT-
sectoren moeten staan. En daarmee
hebben we de oorzaak te pakken van het
verschijnsel dat een disk die niet
geformatteerd wenst te worden bij een
tweede poging vlekkeloos kan werken.
Want tussen die sectoren zit loze
ruimte. En als een drop-out tussen de
tracks in zou vallen, is er niets aan
de hand. De kans daarop bestaat, want
waar het patroon begint dat tijdens het
formatteren geschreven wordt is een
pure toevalskwestie.

SECTOR-LENGTE

Er is overigens een goede reden om het
systeemgebied aan de buitenrand van de
disk aan te leggen: dat stuk is het
betrouwbaarst. Om dat uit te leggen
moeten we even terug naar de sectoren,
de kleinste data-eenheid op een
diskette. Op elke track zit hetzelfde
aantal sectoren, met tussen de sectoren
onderling wat lege ruimte, om ze per
stuk te kunnen beschrijven. De diskette
zelf draait met een vaste snelheid,
namelijk driehonderd toeren per minuut.
De kop schrijft echter gedurende een
bepaalde tijd om 1 sector te
formatteren. Ofwel, een sector heeft
niet zozeer een bepaalde lengte, maar
beslaat een bepaalde hoek op de disk.
Die hoek, die men zich als een
taartpunt kan voorstellen, omvat op de
buitenrand meer ruimte dan aan de
binnenkant. De sectoren zijn per track
wisselend van fysieke lengte, hoewel er
evenveel gegevens op staan. De
frequentie van de vast te leggen
signalen wordt lager, als we naar
buiten gaan. En die frequentie is nu
meteen de grenswaarde, als het gaat om
de capaciteit van het magnetisch
materiaal. Dat houdt in dat de
buitenrand van een disk ruimschoots
lagere frequenties moet vastleggen dan
de binnenrand, en dan ook
betrouwbaarder is. Niet voor niets
zullen diskfouten bijna altijd op de
hogere tracks optreden.

HET VERHAAL GAAT VERDER

Er valt nog veel meer over diskettes te
vertellen. Zoals de reden dat een
root-directory slechts een bepaald
aantal bestanden kan bevatten, hetgeen
weer alles te maken heeft met de
logische structuur. Of wat die kort
genoemde boot-sector nu precies
inhoudt. Ook boeiend: wat bepaalt nu
precies de kwaliteit van een disk? Is
een witte disk slechter dan een
merk-diskette, of alleen maar
goedkoper? Over dit laatste onderwerp
staat meer informatie in de PC-Active
nummers 40 en 41, waarin een groot
aantal DD en HD diskettes van diverse
merken uitvoerig zijn getest.

Wammes Witkop. (Uit: PC-Active nr. 39)

