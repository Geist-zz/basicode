504, maa 15 jun '92

IBM PC-RADIO VOOR MOBIELE WERKERS

Onder de naam PCradio heeft IBM in de
Verenigde Staten een bijzondere
schootcomputer met ingebouwde
zend/ontvanger gedemonstreerd. De
communicatie mogelijkheden van de
robuust uitgevoerde PCradio maken de
machine geschikt voor mobiele werkers,
zoals onderhouds mensen, ambulance
personeel en politie agenten. De
technologie die IBM in de vorm van de
PCradio als EEN pakket aanbiedt, is
overigens niet uniek. Andere notebook
fabrikanten zouden met soortgelijke
hard- en software uitbreidingen
eenzelfde produkt kunnen aanbieden.

IBM zal 3 modellen leveren. Het
eenvoudigste kost 3100 dollar en heeft
alleen een gewoon modem, met een
snelheid van 2400 bits per seconde
(bps), dat ook faxen kan verzenden.
Model 2 is uitgerust met een
packet-radio modem dat met 4800 of
19200 bps kan zenden en kost 5500
dollar. Even duur is het derde model
met een cellulair modem voor verzending
of ontvangst van data, gesproken woord
en faxberichten met een snelheid van
9600 bps.

De PCradio moet het zonder harde schijf
of diskette station stellen. Gegevens
worden opgeslagen op een pseudo-schijf
(RAM drive) in het werkgeheugen of op
een geheugen kaartje volgens de PCMCIA
standaard, die overigens in steeds meer
nieuwe computers wordt ondersteund,
waaronder de Commodere Amiga 600 en de
Olivetti Quaderno notebook.

NIEUW TOPMODEL APPLE QUADRA

Apple heeft een nieuw topmodel in de
Quadra reeks. Het is de Quadra 950,
uitgerust met de 33 MHz Motorola 68040
processor. De prijs loopt van bijna
f16.000 tot f20.000 (ex BTW). Het
apparaat heeft heel veel extra's mee
gekregen waardoor hij uitstekend te
gebruiken is voor Desk Top Publishing
en grafische programma's of multi-media
toepassingen. De 950 is een vloermodel
uitgerust met 24 bits kleur, Ethernet,
geluidsin- en uitvoer en geintegreerde
floating point bewerkingen. De gangbare
schijf van 160 Mb is vervangen door een
schijf van 230 Mb. Het duurste model
heeft 300 Mb aan boord. De schijven
worden aangestuurd via een snelle
SCSI-poort. Ook de IIci heeft een 230
Mb schijf gekregen.

BESTANDS UITWISSELING

Verder heeft Apple twee nieuwe software
produkten aangekondigd, die in juni
voor weinig geld (f150 excl. BTW)
beschikbaar zullen komen. Het gaat om
DOS bestands uitwisseling en de
QuickTime Startset. Bestands
uitwisseling biedt de gebruikers de
mogelijkheid bestanden op eenvoudige
wijze uit te wisselen tussen een
Macintosh en een PC-compatibele
computer. De QuickTime Startset bevat
een set hulpprogramma's en een grote
hoeveelheid clipmateriaal waarmee
gebruikers QuickTime kunnen verkennen
en toepassen. QuickTime is het
multi-media gedeelte van Macintosh
System 7 voor geluid, video en
animatie. (Hans G. Janssen)

BEDRIJFSLEVEN ONDERSCHAT VIRUSGEVAAR

Professionele computergebruikers
onderschatten op grote schaal de
dreiging van computer virussen, die
niet langer uitsluitend via spelletjes
en bulletinboards verspreid worden. Het
bedrijfsleven maakt niet of nauwelijks
een back-up (kopie) van de harde schijf
van personal computers, zodat bij
besmetting door een virus de schade
direct aanzienlijk is. Dat stelt L.
Weerd van het zogenoemde pilotteam
computer criminaliteit bij de Haagse
gemeentepolitie, naar aanleiding van de
evaluatie van het Michelangelo virus
dat begin dit jaar de kop op stak.

TE WEINIG BACK-UPS

Bij de tientallen meldingen van
bedrijven die op 6 maart door het virus
werden getroffen, constateerde het
pilotteam dat in de bedrijven veel te
weinig kopieen van bestanden worden
gemaakt. Van alle slachtoffers
beschikte nog geen 10 procent over een
back-up die bruikbaar was. 'Slechts EEN
bedrijf dat slachtoffer van het
Michelangelo virus was, kon naar een
kopie van de vorige dag grijpen', aldus
Weerd.

Volgens hem wordt veelal van een
back-up procedure afgezien omdat het
voor de gebruiker een omslachtige
handeling is. Het kan volgens hem
echter veel leed voorkomen omdat een
reservekopie van de harde schijf of de
gegevensbestanden na een virusinfectie
goede diensten kunnen bewijzen doordat
zeer recente gegegens dan nog
beschikbaar zijn.

COMMERCIELE SOFTWARE SOMS OOK BESMET

Daarnaast heerst volgens Weerd bij het
bedrijfsleven de gedachte dat
virusrisico's alleen via
computerspelletjes en elektronische
bulletin boards lopen. Ten onrechte,
want het pilotteam trof vorig jaar na
een aangifte van Microsoft Benelux het
Michelangelo virus aan op systeem
programmatuur van MS-DOS versie 4.01 en
5.0. Bij een huiszoeking in Rotterdam
werden besmette pakketten aangetroffen
en in Schiedam stuitte de politie bij
een Taiwanese fabrikant op 550 besmette
diskettes. De Amsterdamse politie legde
beslag op een scheepslading
computermuizen, waarvan de bijgeleverde
diskettes besmet bleken. (Bron: ANP)

PILOT-TEAMS COMPUTERCRIMINALITEIT

De ministers Hirsch Ballin van justitie
en Dales van binnenlandse zaken hebben
besloten dat het aantal pilot-teams dat
computer criminaliteit bestrijdt in
1993 wordt uitgebreid van 3 naar 5.
Waar de twee nieuwe teams komen, is nog
niet bepaald. De 5 teams moeten in de
toekomst een landelijk dekkend netwerk
vormen.

Uit het evaluatierapport 'Pilotproject
computer criminaliteit', dat vorige
week aan de ministers werd aangeboden,
blijkt dat de drie pilotteams die
anderhalf jaar geleden werden opgezet,
de kennis- achterstand bij de politie
op het terrein van bestrijding van
misbruik van informatie technologie weg
hebben kunnen nemen. De teams bestaan
uit 4 personen, geplaatst bij de
gemeentepolitie Den Haag en Amsterdam
en in het rijkspolitie- district
Nijmegen. Zij hebben zich volgens de
evaluatie aanvankelijk beperkt tot
lopende onderzoeken naar computer
criminaliteit. De laatste maanden van
de projectperiode zijn er steeds meer
nieuwe opsporings onderzoeken gestart.

In de overgangsfase van drie naar vijf
teams en het organiseren van een
landelijke dekking van de teams moet
volgens justitie en binnenlandse zaken
het aangifte beleid, de aanwezigheid
van kennis buiten de politie-
organisatie en de ontwikkeling van
wetgeving op dit terrein worden
onderzocht. Daarnaast zal in overleg
met de Recherche school een
opleidingsplan worden opgesteld voor de
Nederlandse politie. (Bron: ANP)

VIRUS CONTRA ANTI-VIRUS

Volgens een artikel in het Engelse
'Virus Bulletin' bestaan er sinds kort
virussen die het rechtstreeks op
anti-virus programmatuur hebben gemunt.
Deze stellen de virusdetectie buiten
werking en verminken, onderbreken of
omzeilen bestanden waarin deze
programmatuur is opgeslagen. Tot nog
toe waren de zogenaamde
encryptievirussen de gevaarlijkste
varianten. Deze versleutelen hun
'handtekening' zodanig dat de
detectiesoftware ze niet herkent. Maar
het anti-virus virus is erger: het tast
direct het immuunsysteem aan. De moraal
van het verhaal: met Norton anti-virus
ben je er niet (meer). Wisselende
contacten zijn vanaf nu echt uit den
boze: er bestaat geen tegengif. (Uit:
PC+)

UITKNIPBON VIRUS-INFO

Vorige week hoorde u in onze uitzending
Chris Bouws spreken over
virus-bestrijding met behulp van de
Thunderbyte PC Immunizer. Met
onderstaande uitknipbon kunt u hierover
meer informatie aanvragen. U krijgt dan
door de producent van deze PC
insteekkaart een setje documentatie
toegestuurd dat naast informatie over
de kaart ook algemene
wetenswaardigheden over virussen bevat.
Dit setje heeft men nu al in gebruik en
blijkt, ook voor particuliere
gebruikers, uitstekend te voldoen. Plak
de bon op een briefkaart van 60 cent,
zet er ook uw naam en adres op, en stop
hem in de brievenbus. U krijgt de
informatie dan gratis toegestuurd.

-----------------------------
NOS Radio Redaktie Scoop
Inl. Thunderbyte PC Immunizer

Postbus 1200
1200 BE Hilversum
-----------------------------

ZENDAMATEURS VORMEN MILIEU-NET

Dat het zendamateurisme meer is dan
alleen een hobby van een kleine groep
specialisten, blijkt telkens opnieuw
wanneer er zich ergens op aarde een
natuurramp voordoet. Zodra de
gebruikelijke communicatie kanalen
wegvallen, stellen zich direct
zendamateurs ter beschikking om de
nodige radioverbindingen te leggen.
Maar ook zonder dat zich een catastrofe
voordoet, kan de betekenis van het
zendamateurisme uitstijgen boven een
puur technisch georienteerde vrijetijds
besteding.

De Amerikaanse amateur Robert N.
Wilderman (zijn roepletters zijn K3SRO)
uit Lansdale, Pennsylvania, is vorig
jaar met een speciaal milieu-net
gestart. De bedoeling is om via de
ether te discussieren over
milieukwesties en om over en weer
informatie uit te wisselen. Aan het
zogenaamde PLA/NET werken al talrijke
gelicentieerde milieu-specialisten mee.
Als wereldwijde frequentie is 14330 kHz
gekozen. Het Amerikaanse net komt hier
elke zaterdag vanaf 18.30 uur bijeen.
Europese deelnemers ontmoeten elkaar
elke eerste en derde zaterdag van de
maand om 16.30 uur, onder leiding van
de Belgische amateur Peter Vekinis
(ON9CVG) uit Hoeilaart. Verder is er
nog een speciale ronde voor deelnemers
uit Azie, de Pacific en de Amerikaanse
westkust, die elke eerste en derde
zaterdag om 01.30 uur wordt gehouden.
Alle tijden in UTC. (Michiel Schaay)

NAJAARSEXAMENS RADIOZENDAMATEURS

Dit jaar worden weer zendexamens voor
radio- amateurs afgenomen in
Nieuwegein. De examens Radiotechniek en
Voorschriften I en II vinden plaats op
4 november 1992. De examens Opnemen en
Seinen van morsetekens met snelheden
van 8 en 12 woorden per minuut worden
afgenomen in de periode van 8 tot en
met 16 december 1992.

Aanmelden is mogelijk tijdens werkdagen
vanaf 16 juni tot en met 16 augustus,
telefonisch bij het Examensecretariaat
voor Amateurradio zendexamens in
Groningen, tel. 050-222270. De kosten
bedragen f.77,- per examen.

GELD VOOR STROOM NODIG

De beheerders van het 23 cm en 70 cm
spraak relais voor zendamateurs en van
het interlink station dat deel uitmaakt
van het vijfpotige landelijke packet
radio netwerk, zitten met een probleem:
een stroomrekening. Het best bewaakte,
hoogste relais van Nederland op de
radio- en TV-toren in Hilversum blijkt
ook nog de beste stroomvoorziening te
hebben: een PTT no-breaknet, dat echter
bijna 70 cent per kilowattuur kost.
Vandaar dat de organisatie achter
PI1NOS, PI2NOS, PI6NOS, PI8NOS en
PI9NOS met f.850,- aan achterstallige
stroomkosten zit.

Help ons de zomer door: stort op het
Scoop Repeaterfonds te Kortenhoef wat u
missen kunt. Onze Postbank rekening is
340.88.86. Wij dreigen anders echt te
worden afgesloten!

