519, maa 07 sep '92

BOEK: VAN RAMMELBAK TOT REKENWONDER

Dit boek is bestemd voor iedereen die
een PC heeft (of er een wil gaan
aanschaffen), een schroevendraaier kan
hanteren en de kast van de computer
open durft te maken, maar ook voor
degene die iets meer wil weten over
zijn of haar computer en een beetje
thuis wil raken in de PC 'kretologie'.
Hoewel de subtitel van het boek luidt:
'Upgrade uw IBM compatible voor weinig
geld', gaat het verder dan alleen het
upgraden van b.v. een XT naar een 386
machine. Ook het vervangen van disk
drives, insteekkaarten etc. komt aan
bod.

UPGRADEN

Na een overzicht van wat u zoal kunt
upgraden, begint het met eenvoudige
aanvullingen van de XT, zoals het
installeren van een klokkaart en het
plaatsen van een co-processor. Via
informatie betreffende opvoerkaarten
komt het vervangen van een moederbord
aan bod. Hierbij wordt naast de
informatie over de verschillende
processor generaties aandacht besteed
aan de bus-typen. Hoe u te werk moet
gaan bij vervanging, wordt stap voor
stap (verduidelijkt met foto's)
aangegeven.

ZACHTE EN HARDE SCHIJVEN

Enkele hoofdstukken zijn gewijd aan
disk drives en vaste schijven.
Behandeld worden de diverse
disk-formaten (inmiddels van 360 kb tot
20 Mb), de drives en de bijbehorende
controllers. Ook de vaste schijven
worden besproken. U vindt informatie
over de verschillende systemen die in
omloop zijn, alsmede gegevens over
controllers, inbouw en een compleet
verhaal over het formatteren. Ook hier
worden inbouw beschrijvingen gegeven
aan de hand van foto's.

OVERIGE ZAKEN

Verder treft u in het boek zaken aan
zoals bios vervangen, kaarten
installeren en geheugen uitbreiden. Ook
wordt aandacht besteed aan de
apparatuur voor de in- en uitvoer zoals
schermkaarten, monitoren,
toetsenborden, printers, modems en
andere randapparaten. Het geheel wordt
gecompleteerd met een hoofdstuk over
het verhelpen van storingen en een
appendix met een adressen- lijst van
leveranciers en een verklarende
woordenlijst (een 'mini'
computer-termen woordenboek). Kortom,
alles wat met 'computer' te maken heeft
komt globaal aan de orde.

CONCLUSIE

Het boek is niet bedoeld voor de
doorgewinterde computer-techneut, maar
is bij uitstek geschikt voor PC
'gebruikers'. De genoemde onderwerpen
worden weliswaar oppervlakkig
besproken, maar geven voldoende
informatie om zelf eens aan de PC te
'sleutelen' of b.v. op de aanstaande
HCC-dagen met enige kennis van zaken
naar het koopje te gaan zoeken dat u
anders zou hebben moeten laten lopen.
(Luut Looyenga)

Titel    : Van rammelbak tot
rekenwonder
Auteur   : Aubrey Pilgrim
Uitgever : GW-boeken B.V.
ISBN     : 90-6983-084-1
Prijs    : f 39,50

BOEK: PARALLELLE VERWERKING

U bent vast wel eens in de krant of op
TV een berichtje tegengekomen dat er
weer een computer snelheids record is
gebroken. Het betreft dan meestal de
berekening van het grootste priemgetal
dat ooit is gevonden (inmiddels
duizenden cijfers), waarbij altijd
wordt vermeld dat dit is gedaan op een
supercomputer, opgebouwd met een groot
aantal parallel werkende
micro-processoren.

Het boek 'parallelle verwerking' gaat
uitgebreid in op deze ontwikkeling. Er
wordt uitgelegd hoe de huidige
generatie computers, die volgens het
Von Neumann principe werken, aan de
grens van hun capaciteit raken en dat
de parallelle computer de logische
opvolger is. De auteur wil met dit boek
de informatie betreffende de nieuwste
ontwikkelingen (die normaal alleen voor
specialisten toegankelijk is) onder de
aandacht brengen van de geinteresseerde
'leek'.

HARDWARE EN SOFTWARE

Het boek (geen lichte kost) geeft een
helder overzicht van verschillende
methoden om processoren parallel te
koppelen. De architecturen worden met
de voor- en nadelen (voorzien van
diverse diagrammen) behandeld.

Naast de hardware wordt uitgebreid
ingegaan op de methoden waarmee een
parallelle computer aan het werk kan
worden gezet. Meerdere algoritmen komen
aan bod en worden m.b.v. voorbeeld-
programma's verduidelijkt. Een aantal
programma- voorbeelden zijn geschreven
in de taal Occam, terwijl er ook enkele
simulatie modellen zijn omgezet naar
Turbo Pascal, zodat de lezer de
mogelijkheid heeft op een IBM of
compatible PC zelf te experimenteren
met parallellisme. Om enig inzicht te
krijgen in de Occam programma-
listings, wordt in bijlage B de
Occam-syntax behandeld. De andere
bijlagen behandelen zaken als
Proces-algebra, Semaforen en
Transputers.

PARALLEL BESTURINGSSYSTEEM

In het laatste gedeelte van het boek
wordt ruim aandacht besteed aan het
besturings systeem, waarbij een
functioneel model wordt ge-introduceerd
van een parallel- computer besturings
systeem, inclusief de hierbij
voorkomende problematiek zoals het
beslissings- en optimalisatie-
probleem. Aan de orde komen hardware
zaken als geheugen- en I/O-management
en software zaken zoals gebruikers
interface, interrupt afhandeling,
planning en het communicatie
mechanisme. Ook hier ondersteund door
een Turbo-Pascal programma betreffende
de plannings functie. Aan het eind van
ieder hoofdstuk geeft de auteur een
opsomming van de geraadpleegde
literatuur. Zinvol voor degene die zich
verder wil verdiepen in een specifiek
onderwerp.

CONCLUSIE

Al met al een zeer interessant boek
dat, als je erin begint te lezen, de
nieuwsgierigheid prikkelt en uitnodigt
tot verder lezen. Een aanrader voor
eenieder die op de hoogte wil blijven
van de nieuwste ontwikkelingen op
computergebied en die over enige kennis
van elementaire wiskunde beschikt.
(Luut Looyenga)

Titel    : Parallelle verwerking
Auteur   : Huub de Waard
Uitgever : Kluwer Technische Boeken
ISBN     : 90-201-2507-8
Prijs    : f 62,50

BOEK: 'STARTEN MET C'

Als het dit najaar een koude en natte
herfst wordt, is het misschien een idee
om maar eens te beginnen aan die
lastige taal 'C'. Uit vrees voor de
cryptische notaties en vooral die
ondoorgrondelijke pointers is het er
nooit van gekomen. Dit boekje is
speciaal voor de beginners die het
eindelijk eens onder de knie willen
krijgen.

HELLO WORLD

Het begint allemaal heel eenvoudig. Na
de inleiding volgt een variatie op het
bekende 'hello world', ofwel hoe print
ik iets op het scherm. Ook de codes
voor commentaar- regels worden in
hoofdstuk 2 behandeld.
Tijdens de bespreking wordt gelijk met
Engelse termen en software-kneuzen
jargon gegooid. Da's mooi om indruk te
maken op een borrel-avond, moet je maar
denken.

Het boek leest vlot weg, want voor je
het weet zit je al in hoofdstuk 3. Dat
is natuurlijk best motiverend. Het zijn
dan ook hoofdstukken van 4 bladzijden,
maar geleidelijk aan worden ze groter.
In de volgende hoofdstukken komen alle
mogelijke variabelen-typen, constanten,
bewerkingen enz. aan bod. En met een
zelden vertoonde accuratesse. Het
naadje van de kous.

PROGRAMMA-VERLOOP

Na de gegevens (= de helft van het
programma) volgt het programma-verloop.
Dit zou moeten meevallen, omdat het
allemaal constructies zijn die ook in
Basic en Pascal voorkomen, alleen wordt
het net even anders genoteerd.

Eerst de functies, ofwel het opdelen
van een programma in onderdelen. Ook
hier weer een nauwkeurige en volledige
beschrijving van het gebruik hiervan.
Recursie bijvoorbeeld komt onmiddellijk
om de hoek kijken. Dat lijkt me vooral
leuk voor wiskundigen, of diegenen die
eindelijk een faculteit- functie willen
schrijven, maar verder wordt deze
mogelijkheid weinig toegepast.

Ook een typische C-term, de
pre-processor, komt aan bod. Het is een
standaard onderdeel van de taal, een
'interpreter' die, voordat het
programma door de compiler gedraaid
wordt, nog even een en ander in de
brontekst aanpast.

WIJZERS

En, ja het kon niet uitblijven, de
pointers (wijzers). Eigenlijk is het
heel eenvoudig, de mogelijkheden zijn
praktisch onbegrensd, zolang je maar de
definitie van een pointer in de gaten
houdt. Heel eenvoudig worden de
toepassingen van pointers duidelijk
gemaakt. De connectie met arrays wordt
gelegd en er komen ingewikkelder
toepassingen aan bod als arrays van
pointers en tenslotte pointers naar
functies (een van de mooiste
mogelijkheden van de taal C, vind ik
zelf). Gelukkig staat het boek stampvol
voorbeeld programma's, waarmee je zelf
lekker kunt experimenteren.

DE HELFT GEHAD

Al over de helft van het boek zijn we
inmiddels, en we treffen hier de
structures aan, het bundelen van losse
variabelen tot een samenhangend blok.
De mogelijkheden en onmogelijkheden (en
de redenen daarvan) worden ook hier
nauwkeurig beschreven.

Hierna ziet een andere veel gebruikte
toepassing het daglicht: de gelinkte
lijst. Ik moet er bij zeggen dat het
hoofdstuk vrij ingewikkeld overkomt.
Doordat de C-code hiervoor er complex
uitziet, zou je verwachten dat de
begeleidende tekst er glashelder over
is. Maar wil je het volledig begrijpen,
dan moet je het een paar keer
overlezen.

Het laatste hoofdstuk laat zien hoe je
zaken naar het scherm schrijft en hoe
strings (arrays van tekens) bewerkt
kunnen worden.

BIJLAGEN EN REGISTER

De bijlagen bevatten een weergave van
ANSI-C, met een lijst van beschikbare
standaard functies. Ze worden summier
behandeld, voor uitgebreide
documentatie wordt verwezen naar andere
boeken. Ook staan in de bijlagen de
antwoorden op een aantal bij de
hoofdstukken gestelde -best pittige-
oefenvragen. Het beste kun je gewoon
een voorbeeld nemen en daarmee
experimenteren. Tot slot maakt een
duidelijk register het boek compleet.

In het boek wordt -terecht overigens-
uitgegaan van de ANSI-C standaard. Over
de oude C-notaties wordt echter niet
gerept. Bij heel oude C-programma's kun
je daarom wel eens voor verrassingen
komen te staan.

CONCLUSIE

In de vrij forse lijst met
beginnersboeken is dit er een dat
uitblinkt in volledigheid en
nauwkeurigheid. De regels voor netjes
programmeren worden met de paplepel
ingegoten. Helaas is het nogal saai
geschreven. Je zou bijna vergeten dat
programmeren ook leuk is!

Loop eens een boekhandel binnen en
vergelijk de verschillende
beginnersboeken. Voor je het weet
beoefen ook jij de boeiende hobby van
het programmeren in C! (C's Mechielsen)

Titel    : Starten met 'C' (240 blz.)
Auteurs  : C. v/d Braak & P. Hoogenboom
Uitgever : GW Boeken - Amsterdam
ISBN     : 90-6983-101-5
Prijs    : f 35,-

