513, maa 06 jul '92

HUBBLE BEPAALT LEEFTIJD HEELAL

Met enige ophef is afgelopen week
bekend gemaakt dat de Hubble Space
Telescope het verlossende woord heeft
gesproken over de leeftijd van het
heelal. Minstens 15 miljard jaar, aldus
Europese en Amerikaanse astronomen op
de openingsdag van de conferentie
'Science with the Hubble Space
Telescope', die begin deze maand werd
gehouden op Sardinie.

Hoe oud het heelal is, kan worden
afgeleid uit metingen van de uitdijings
snelheid. Dat is de snelheid waarmee de
sterrenstelsels van elkaar af bewegen.
Daarvoor is het echter wel nodig
nauwkeurug de afstanden van
sterrenstelsels te kennen, en die
afstands bepaling vormt een van de
grootste problemen in de sterrenkunde.

CEPHEIDEN

Met behulp van de Hubble Space
Telescope zijn nu voor het eerst
Cepheiden waargenomen in een ver
verwijderd sterrenstelsel. Cepheiden
zijn sterren die regelmatig van
helderheid veranderen. Uit de snelheid
waarmee ze dat doen, kunnen astronomen
nauwkeurig hun afstand bepalen. Het
betreffende sterrenstelsel blijkt op
een afstand van 16 miljoen lichtjaar te
staan, verder weg dan tot dusver werd
aangenomen. Daaruit volgt een relatief
lage uitdijings snelheid en een
relatief hoge leeftijd voor het heelal.

TWIJFEL BLIJFT

Niet iedereen zal zich door het
resultaat van de Hubble telescoop snel
laten overtuigen. De laatste jaren
hebben de bewijzen voor een 'jong'
heelal (hooguit 10 miljard jaar oud)
zich opgestapeld, en 1 meting die op
een andere waarde uitkomt verandert
daar natuurlijk niet veel aan. Het
wachten is nu op waarnemingen van
cepheiden in sterrenstelsels die nog
veel verder weg staan. Pas dan valt de
schaal (en dus de leeftijd) van het
heelal nauwkeurig te ijken. (Uit: de
Volkskrant)

HUBBLE VINDT OPNIEUW ZWART GAT

De Hubble Space Telescope lijkt vooral
geschiedenis te gaan schrijven als
zwarte- gatenjager. In de afgelopen
maanden werden in verschillende
sterrenstelsels indirecte aanwijzingen
gevonden voor het bestaan van
reusachtige zwarte gaten. Zo'n
superzwaar zwart gat verraadt zijn
aanwezigheid door de enorme
concentratie van sterren in het centrum
van het sterrenstelsel en door de hoge
bewegings snelheden van die sterren.

De nieuwste ontdekking gaat echter nog
een stap verder: in het sterrenstelsel
M51 (ook wel de Draaikolknevel genoemd)
heeft de Hubble telescoop de gas- en
stofring rondom het zwarte gat
gefotografeerd. Die ring vormt een
verzamelplaats voor materie die
uiteindelijk in het zwarte gat wordt
gezogen.

Volgens Holland Ford van het Space
Telescope Science Institute, die de
ontdekking bekend maakte tijdens een
bijeenkomst van de American
Astronomical Society, zijn ook
energierijke bundels ('jets') van
elektrisch geladen deeltjes
waargenomen, die vanuit het zwarte gat
naar buiten worden geschoten. (Uit: de
Volkskrant)

GIOTTO EXTENDED MISSION (GEM)

Komende vrijdag 10 juli zal de
komeetverkenner Giotto voor de tweede
maal een komeet onder de loep nemen. In
de nacht van 13 op 14 maart 1986
passeerde de ruimtesonde de komeet van
Halley. Giotto leverde toen de eerste
beelden van de kern van de komeet, een
'vuile sneeuwbal' met een opvallend
donker oppervlak.

Na de passage was de Giotto in
onverwacht goede staat: de camera
functioneerde niet meer, maar ruim de
helft van de andere instrumenten wel.
Toen dit bekend werd, begon men plannen
te smeden voor een tweede passage voor
de sonde. Deze opdracht zal de Giotto
dus komende vrijdag moeten volbrengen.
Hij zal de kern van de komeet
Grigg-Skjellerup nu 'rakelings' moeten
passeren, waarbij de kans op een
botsing overigens zeer gering is.

Na de zomerstop kunt u in de Beeldkrant
een verslag van de passage verwachten.
Maar u kunt ook naar Noordwijk gaan...

NOORDWIJK SPACE EXPO VIERT FEEST

Op 29 juni 1990 werd de 'Noordwijk
Space Expo' geopend, een bijzondere
tentoonstelling op de grens van Katwijk
en Noordwijk. De expo is uniek in zijn
soort, want het is de eerste en
grootste permanente tentoonstelling
over ruimtevaart in Europa! Het
tweejarig bestaan van de Space Expo zal
worden gevierd op 10 juli, niet
toevallig ook de dag van de
Giotto-passage van Grigg-Skjellerup.

GIOTTO CENTRAAL ONDERDEEL SPACE EXPO

De Giotto neemt in de Space Expo een
belangrijke plaats in. Een model,
compleet met boordsystemen, is in de
expositie opgenomen. Eerder is het
gebruikt voor de voorbereidingen van de
bouw en missie van de echte verkenner.
Dicht bij het testmodel is een model
(schaal 1:20.000) van de kern van de
komeet van Halley opgesteld. Ook de
spectaculaire foto's van de
Halley-passage zijn aanwezig. In het
programma voor 10 juli zal extra
aandacht worden besteed aan de nieuwe
Giotto-missie.

Giotto is absoluut niet het enige dat
op de tentoonstelling te bewonderen
valt. De Expo is opgebouwd rond vele
modellen van satellieten en raketten,
waaronder veel op ware grootte. Omdat
de expo visueel zo aantrekkelijk is, is
een bezoekje ook heel interessant voor
kinderen. Sommige van de modellen mogen
ook aangeraakt worden.

Het adres van de Noordwijk Space Expo
is: Keplerlaan 3, 2201 GZ Noordwijk,
tel. 01719-46460. De expositie is 's
maandags gesloten, verder dagelijks
geopend van 10:00 tot 17:00 uur. (Yvo
Krijgsman)

NOZEMA NEEMT OMROEPACTIVITEITEN OVER

De Nederlandse Omroep
Zendermaatschappij (Nozema) zal met
ingang van volgend jaar de activiteiten
op het gebied van de bouw en het
technisch beheer van omroepzenders
overnemen van PTT Telecom. De ongeveer
100 medewerkers van Kabel- en Radio-
Verbindingen van PTT Telecom die zich
met omroepactiviteiten bezig houden,
krijgen per 1 augustus een aanbod om
bij Nozema in dienst te treden. De
maatschappij distribueert de radio- en
televisie- signalen in Nederland. De
bouw en het technisch beheer van de
zenders werd al jaren uitbesteed aan
PTT Telecom. Recent heeft Nozema de
televisie- testbeelden voorzien van
haar eigen bedrijfsnaam. (Bron: ANP)

OFFENBACH METEO

Het onder fax-liefhebbers bekende
station Offenbach Meteo zendt op de
langegolf op een tweetal frequenties
facsimile weerkaarten en
satellietfoto's uit. Men maakt gebruik
van zenders van 50 kW op de frequenties
134.2 kHz (roepletters DCF54) en 117.4
kHz (roepletters DCF37). Op
laatstgenoemde frequentie worden
voornamelijk weerkaarten voor de
luchtvaart uitgezonden, zoals de
'Significant Weather Maps' en andere
'Upper Air' data. 134.2 kHz is voor
weeramateurs het meest interessant.

HAMBURG METEO

Hamburg Meteo is een station dat,
voornamelijk voor de scheepvaart,
facsimile weerkaarten uitzendt op de
kortegolf. De gebruikte frequenties
zijn:
 3855.0 kHz (roepletters: DDH3, .8 kW)
 7880.0 kHz (roepletters: DDK3, 20 kW)
13882.5 kHz (roepletters: DDK6, 20 kW)
De frequentie 7880 kHz is het best
bruikbaar. Een aantal van de
uitzendingen lopen synchroon met de
uitzendingen van Offenbach Meteo.

ZENDSCHEMA'S IN SCOOP BBS

De zendschema's van Offenbach Meteo en
Hamburg Meteo vindt u in de file
SWUTIL.JUL (Shortwave Utility News,
juli 1992) die werd samengesteld door
Jan Nieuwenhuis uit Texel. U kunt deze
informatie ophalen uit file-gebied 9
van het Scoop BBS (035-245395). Ook
andere actuele kortegolf informatie die
door Jan wordt verzorgd is daar te
vinden, o.a. een overzicht van
Engelstalige uitzendingen (ETOSW.JUL)
en diverse kortegolf nieuwtjes
(SWBROAD.JUL).

BEELDKRANT OP DE FAX SUCCESVOL

Vele tientallen fax-bezitters maakten
in de afgelopen week gebruik van onze
nieuwe service om de Beeldkrant via dat
snel aan populariteit winnende apparaat
thuisbezorgd te krijgen. Of beter: in
huis te halen, want men moet immers
zelf onze fax bellen (tel. 035-774647)
in de zogenaamde 'polling reception'
stand. Bij verreweg de meeste mensen
bleek dat zonder problemen te verlopen,
zoals we uit de reacties konden
opmaken. De ontvangst kwaliteit is
weliswaar niet optimaal, maar kan ermee
door. Ook bleek dat velen gebruik
maakten van een bedrijfsfax: best
handig...

We zullen de proef tijdens de
zomervakantie voortzetten. Diverse
mensen verzochten ons de enige tijd
geleden uitgezonden Jubileum Beeldkrant
500 in de fax te stoppen, en dat zullen
we dan ook doen. Opnieuw een fraaie
DTP-versie (2 pagina's), vervaardigd
door onze 'huis-drukker' Reiner van der
Plas uit Delft.

SCOOP BBS

De Beeldkrant per fax ontvangen is
natuurlijk best aardig, maar nog voor
weinigen weggelegd. Als u geen kans
heeft gezien de Beeldkrant rechtstreeks
(in Basicode) uit de ether te vissen,
kunt u beter met behulp van telefoon en
modem, al dan niet via vriend of
kennis, de gemiste exemplaren ophalen
uit onze Fido- NOS databank (tel.
035-245395), dag en nacht geopend voor
alle Scoop luisteraars en andere
ge-interesseerden. Het BBS is nog
steeds zeer populair: begin juli werd
de HONDERDDUIZENDSTE BELLER begroet!
Een waarachtig hoogtepunt in het nu
zesjarig bestaan van dit systeem, dat
door (Hobby)Scoop in mei 1986 werd
gestart.

VERANDERINGEN IN HET SYSTEEM

Overigens is er de laatste tijd in het
BBS een en ander gewijzigd. Zo is er,
speciaal voor bezitters van een MS-DOS
PC, een nieuw gebied met anti-virus
software (gebied 7). Verder staat sinds
kort een landelijk echomail gebied open
voor iedereen ter inzage (berichten-
gebied 7), zodat u op de hoogte kunt
blijven van de laatste ontwikkelingen.

Ook ruimtevaart enthousiasten kunnen
via de file-gebieden 8
(Nederlandstalig) en 2 (Engelstalig)
steeds het laatste nieuws vernemen over
Amerikaanse en Russische activiteiten
op dit terrein. Onze medewerkers Chris
van den Berg en Yvo Krijgsman dragen
hiervoor zorg, zodat u ook tijdens onze
afwezigheid (zomervakantie) de
activiteiten van alle ruimtevaarders
kunt blijven volgen.

Tot slot bestaat er sinds kort, naast
het overzicht van nieuwe bestanden in
Bulletin 3 van het hoofdmenu, een extra
service in de vorm van een lijst met
alle momenteel op te vragen bestanden
in het BBS. Deze lijst is, zowel in
oorspronkelijke vorm (ALLFILES.TXT) als
in gecomprimeerde vorm (ALLFILES.LZH),
te downloaden uit bestanden-gebied 6.

U VRAAGT, WIJ PIEPEN

Nog zes uitzendingen na de
zomervakantie hebben we te gaan: op 24
en 31 augustus en op 7, 14, 21 en 28
september. In die uitzendingen zullen
natuurlijk Beeldkranten worden
uitgezonden, en ook nog een aantal
'nieuwe' Basicode programma's. Toch
leek het ons leuk u de gelegenheid te
bieden om voor deze laatste serie
uitzendingen een aantal
'verzoeknummers' aan te vragen:
Basicode programma's die we in de
afgelopen jaren hebben uitgezonden.
Misschien heeft u een bepaalde
uitzending gemist waarin net dat ene
interessante programma werd
uitgezonden, of zaten uitgerekend in
dat leuke spelletje zoveel leesfouten
dat het programma niet meer bruikbaar
was. Wilt u graag dat programma
herhaald hebben, schrijf de titel ervan
op een briefkaartje en stuur het ons
toe. U mag ook meerderde titels
opgeven. Aan de hand van de
binnengekomen verzoeken zullen we een
keuze maken (meeste stemmen gelden).

Als u niet meer weet wat er zoal in de
afgelopen jaren is uitgezonden, kijk
dan in file-gebied 3 (Basicode
programmatuur) van het Scoop BBS, of
download het ALLFILES.TXT overzicht in
file-gebied 6. Heeft u geen modem, geen
nood: u kunt ook een lijst op papier
bij ons aanvragen (per briefkaart). U
heeft tot pakweg half augustus de tijd,
dus denk er in de vakantie eens rustig
over na.

