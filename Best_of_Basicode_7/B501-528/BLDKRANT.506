506, maa 15 jun '92

SPECIAL: COMMODORE AMIGA 600HD

Op de CeBIT in Hannover introduceerde
Commodore de nieuwe Amiga 600HD. Sinds
half mei is de 600 ook zonder HD (Hard
Disk) leverbaar. Van de importeur
ontving de Scoop redaktie een
testexemplaar, model 600HD. Chris van
Offeren voelde de kleine computer eens
stevig aan de tandjes. Hier volgt het
resultaat van zijn bevindingen.

VERGELIJKBAAR MET A500+

De adviesprijs van de 600 is
vergelijkbaar met die van de 500 Plus.
De 600HD is zelfs enkele honderden
guldens goedkoper dan een 500 Plus met
aparte harddisk en RF-modulator. De 600
heeft net als de 500 Plus standaard 1
Mb geheugen en het nieuwe besturings
systeem Release 2. Alle aansluitingen
van de 500 vinden we ook op de 600.
Nieuw bij de 600 zijn een ingebouwde
RF-modulator (voor aansluiting op de
antenne-ingang van elke TV) en een
composiet video uitgang in kleur (voor
aansluiting op bijvoorbeeld de SCART
van een TV of de video ingang van een
monitor of videorecorder). Een 'echte'
RGB monitor is beter, maar kleine
lettertjes zijn via de composiet
uitgang beter leesbaar dan via de
aparte A520 modulator op de 500.

NIEUW: PCMCIA-POORT

Bijzonder is dat de 600 ook is voorzien
van een PCMCIA (Pulse Code Modulated
Complex Interface Adapter), uniek in
deze prijsklasse. Hierin passen
speciale geheugenkaartjes (RAM, ROM,
Flash) zo groot als een betaalpasje,
die ook wel toegepast worden in een
enkele geavanceerde palmtop computer,
zoals de pas geintroduceerde Olivetti
Quaderno. Maar voorlopig zijn die
kaartjes nog onbetaalbaar, zeker voor
de Amiga doelgroep. 512 kb voor 800
gulden is te veel, als je bedenkt dat
er op een diskette van een gulden al
meer gaat. Aan de andere kant missen we
dan wel de voordelen van de PCMCIA
kaarten: ze zijn klein en plat en
hebben toch een capaciteit tot 4 Mb.
Grootste voordeel is dat het systeem
niet mechanisch werkt en heel snel
toegankelijk is. Software ontwikkelaars
zouden ook graag gebruik willen maken
van PCMCIA kaartjes, omdat ze niet of
in ieder geval veel moeilijker dan
diskettes te kopieren zijn. Vergelijk
het maar met de aloude cartridges voor
de C-64 met programma's in ROM. Getest
is PCMCIA hier niet, omdat de kaarten
ontbraken. Wel zagen we dat in de
meegeleverde systeem software PCMCIA
utilities zijn opgenomen, zoals het
programma PrepCard in de Workbench.

COMPACTE BOUW

Uiterlijk zijn 500 en 600
onvergelijkbaar. De laatste is friswit
('limestone beige') en is een stuk
kleiner dan de 500. Weliswaar is de 600
maximaal 15 mm hoger, maar 12 cm minder
breed en 9 cm minder diep. De geringere
afmetingen zijn onder meer verkregen
door de toepassing van Surface Mounted
Device (SMD) techniek op de print en
het weglaten van het numerieke deel van
het toetsenbord. De toetsen staan vrij
dicht opeen en daardoor sla je wel
regelmatig mis in de buurt van de
Return, de Backspace en de Delete
toets.

PAST PRECIES...

Handig is dat de muis/joystick poorten
zich nu op de rechter zijkant van de
kast bevinden. Deze poorten zijn echter
net iets te ver verzonken aangebracht,
zodat de muisconnector maar heel weinig
in de poort kan worden gestoken en dus
gemakkelijk weer losschiet. Dit in
tegenstelling tot wat in de handleiding
staat vermeld: 'de kabel past precies
in de aansluiting'! De bekende Amiga
880 kb diskdrive zit ook rechts. De
diskettes moeten echt flink diep in de
drive worden gestopt voor ze
vastklikken. Ook hierbij zit een deel
van de behuizing in de weg.

LICHTGEWICHT VOEDING

De voeding van de A600 is ondergebracht
in het al van de 500 bekende blok
waarop ook de netschakelaar zich
bevindt. Dat betekent dus weer onder
tafel bukken.... De voeding weegt
slechts 650 gram; het fysiek even grote
500 blok weegt maar liefst 1800 gram!
Volgens de opschriften levert de
600-voeding 5V/3A, +12V/0.5A en
-12V/0.1A. Bij de 500 is dat
respectievelijk 4.3A, 1.0A en 0.1A.
Ondanks de extra te voeden harde schijf
gaat de 600 dus beduidend economischer
met de stroom om dan de 500. Ook dat
zal aan de SMD-techniek en verdere
integratie van onderdelen te danken
zijn. Het geringe gewicht van het
geheel en de bescheiden afmetingen
maken de 600 makkelijk transportabel en
door de ingebouwde modulator is hij
overal aan te sluiten. Al is het
natuurlijk geen accu- machine die je
onderweg ook kunt gebruiken.

INGEBOUWDE HARDE SCHIJF

Bij de 600HD kan men in principe ook de
diskettes thuis laten, want de software
(uitgezonderd beveiligde programmatuur)
kan immers op de 2,5 inch harde schijf
van (minstens) 20 Mb worden geplaatst.
In ons testmodel zat een 30 Mb
IDE-drive van het merk Conner.
Merkwaardig is overigens dat in het
bijgeleverde onderhouds programma (HD
Toolbox) de controller als SCSI wordt
aangeduid, wat duidelijk niet het geval
is. De schijfeenheid is redelijk snel
(toegangstijd 23 msec, overdrachts
snelheid 644 kb/sec). Het opstarten
vanaf de harddisk gaat dan ook lekker
vlot. Na 20 seconden is het systeem
klaar. Ter vergelijking: vanaf diskette
duurt de koude start 50 seconden.

SYSTEEMKLOK ONTBREEKT

Na het opstarten (en iedere andere
reset) is het helaas steeds
noodzakelijk om de systeemklok opnieuw
in te stellen. Amiga DOS meldt ons
namelijk na het commando SETCLOCK SAVE:
'Can't find battery-backed up clock'.
De 600HD is dus een machine met een
harde schijf, maar zonder klokje, dat
we wel op de 500 Plus standaard hebben.
De (geheugen) uitbreidings kaarten met
klok voor de 500, die achter het klepje
onderop de machine worden geprikt,
passen niet in de 600, want het vakje
is hier kleiner. Commodore heeft nu
aangekondigd dat er binnenkort een
kleiner 1 Mb geheugenkaartje (de A601)
komt. Daar zou dan tevens een klok met
backup voeding op zitten. Prijzen zijn
niet bekend. In de 600 is er ook geen
ruimte voor de tot nu toe gangbare
MS-DOS emulator- kaarten. En
uitbreidingen die bij de 500 op de
poort voor een Hard Disk (achter de
klep links) worden aangesloten, passen
ook niet op de 600, want dit slot
ontbreekt op de kleine nieuweling. Er
zijn op dit moment dus weinig
uitbreidingen beschikbaar voor de 600.

RADIOSTORING EN BASICODE

In de praktijk heeft de 600HD een
onhebbelijkheid die de 500 niet kent:
een enorme AM-radiostoring. De voeding
(niet verbonden met de computer)
veroorzaakt een luide fluittoon in de
ontvanger tot op een meter of twee
afstand. Met de computer aangesloten,
komt daar nog eens een sterke
bromstoring bij en de harde schijf
produceert tikgeluiden. Pogingen om
Basicode programma's rechtstreeks van
Radio 5 (AM 1008 kHz) in de 600 te
laden mislukten door het hoge
stoorniveau. Met de 500 Plus hadden we
hier nooit last van. Gelukkig gaat het
laden van Basicode signalen vanaf een
cassette ook bij de 600 zonder
probleem. Het Basicode vertaal
programma voor de Amiga 500(+) en 2000
is dan ook zonder meer bruikbaar op de
A600. Alleen wordt net als bij de
nieuwere 500 modellen geen Amiga Basic
(van Microsoft) meer meegeleverd. Voor
ons geen probleem, omdat we op de
redaktie nog een oude maar trouwe Amiga
2000 (een van de allereerste modellen)
hebben staan, met Basic op de Extras
schijf. Voor degenen onder de
(toekomstige) A600 bezitters die met
Basicode willen gaan werken, is het wel
een probleem. Zij zullen op een of
andere wijze Amiga Basic moeten zien te
bemachtigen.

SOFTWARE EN DOCUMENTATIE

De importeur voegde bij de testmachine
vier diskettes, alle met de versie
2.05: Workbench, Extras, Fonts en
A600HD Install Disk. Verder drie
boekwerken, waarvan twee dunne
Nederlands talige: 'Inleidung (sic!)
tot de Amiga 600HD' (dit boek bevat
veel tik- en (ver)taalfouten; nogal
slordig van Commodore) en 'Handleiding
bij de vaste schijf'. In deze boekjes
staat af en toe Amiga 300 in plaats van
600. Naar verluidt was 300 het
oorspronkelijke type nummer, maar
(waarschijnlijk om commerciele redenen)
is dat later in 600 veranderd. Ook op
het voedingsblok staat trouwens nog
A300!

Het derde boek is niet specifiek
geschreven voor de 600. Het is een
Engelse dikkerd waarin het besturings
systeem van de Amiga's wordt verklaard:
'Using the Amiga Workbench'. Het boek
is helder geschreven, behoorlijk
compleet, en biedt met name beginners
een goede stap-voor-stap kennismaking
met de Amiga Workbench (programmeer
omgeving met vensters, ikoontjes en
muisbesturing), de meegeleverde
programma's en utilities en, voor de
wat meer gevorderden, een inleiding in
AmigaDOS.

HD-INSTALL EN BACKUP

De gebruiks aanwijzingen zijn voldoende
duidelijk, mits de lezer de Engelse
taal voldoende beheerst. In de
Nederlandse boekjes staat bijvoorbeeld
'Volg de aanwijzingen op het scherm',
maar die zijn dan wel in het Engels en
worden nergens toegelicht. Meer
schermafbeeldingen zouden naast de
Nederlandse tekst zeker niet misstaan.
Maar toch lukte het wel met de software
de harde schijf opnieuw te formatteren
en de systeem software te installeren.
Ook een Backup en Restore procedure
verliep gladjes. Alleen lastig dat er
bij iedere wisseling van schijf een
akkoordklikje met de muis gegeven moet
worden. PC Tools bijvoorbeeld 'ziet'
zelf wel of de juiste diskette in de
drive wordt gedaan en gaat dan gewoon
uit zichzelf verder. Meestal kent de
Amiga die truc ook wel, des te
opvallender is het dat het hier zo is.
Overigens zijn er natuurlijk ook andere
backup programma's te koop als extra.

BETROUWBAAR?

Tot slot een opmerking over ons
testexemplaar: dit vertoonde na enige
tijd wat kuren. Zonder enige
waarschuwing vooraf liep het systeem
regelmatig vast, waarbij het beeld
verdween. Oorzaak is waarschijnlijk een
los contact of een verkeerde
verbinding. Pas na enig 'timmeren' op
de kast had de machine er (soms) weer
even zin in. We hopen dat het hier een
exemplarische fout betreft...

CONCLUSIE

De A600HD is een goedkoper alternatief
voor een A500 Plus met aparte harde
schijf en eventueel nog een aparte
RF-modulator erbij.
De 600 ziet er leuk uit en gaat
makkelijk mee op reis. Op een heel
grote uitzondering na, zal alle 500
Plus software ook op de 600 draaien.
Grootste nadelen zijn het ontbreken van
een batterij gevoed klokje en het
gebrek aan uitbreidings mogelijkheden.
De standaard PCMCIA-poort is als
technisch nieuwtje heel interessant,
maar op dit moment is het nut ervan
twijfelachtig. Misschien was het
praktischer geweest als Commodore met
de 600 ook een High Density diskdrive
had geintroduceerd in plaats van
PCMCIA.
De harde schijf is bij aflevering
geformateerd en voorzien van systeem
software. Standaard accessoires zijn:
een muis, een stereo audiokabel met
Y-verloop voor mono en een coaxkabeltje
voor aansluiting op een TV.
De prijzen tot slot: met ingebouwde 20
Mb harde schijf 1499 gulden, zonder
harde schijf 1099 gulden. Prijzen zijn
inclusief BTW.

Chris Van Offeren

