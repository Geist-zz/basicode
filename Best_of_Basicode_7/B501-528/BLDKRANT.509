509, maa 29 jun '92

COLUMBIA VAN START

De Amerikaanse space shuttle Columbia
is afgelopen donderdag 25 juni, met wat
vertraging, van start gegaan voor
vlucht STS-50. Woensdag waren er nog
wat tegenslagen toen een sensor voor
temperatuur meting van de brandstof en
twee navigatie systemen het begaven. De
systemen konden snel worden vervangen,
en de lancering zou donderdag toch nog
kunnen plaatsvinden.

Het weer leek donderdag echter voor
nieuwe problemen te gaan zorgen: boven
de lanceer basis van Kennedy Space
Center hing een dicht wolkendek, dat
mogelijk nog vergezeld zou gaan van
onweersbuien. Meteorologen van de
Amerikaanse luchtmacht schatten de kans
op een tijdige lancering op slechts 40
a 50 procent. De vluchtleiding zag toch
kans om de shuttle door een gat in de
bewolking te lanceren, om 18:07 uur
Nederlandse tijd.

SHUTTLE IN BIJZONDERE POSITIE

De omloopbaan van de Columbia ligt op
een hoogte van circa 298 kilometer,
terwijl de hoek met de evenaar slechts
28,5 graden bedraagt. Deze baan is op
zich niet zo bijzonder, maar de
orientatie van de shuttle zelf is
enigszins afwijkend. De Columbia
bevindt zich sinds zes uur na de
lancering in de 'gravity gradient
attitude'. Dit houdt in dat de staart
van de shuttle richting aarde is
gericht, terwijl het laadruim in de
vliegrichting wijst. Deze orientatie
dient ervoor om de experimenten aan
boord van de Columbia zo min mogelijk
te verstoren. Gewoonlijk worden kleine
raket- motoren gebruikt om de stand van
de shuttle te stabiliseren. De kleine
vuurstootjes van deze motoren verstoren
echter de micro- zwaartekracht ('bijna-
gewichtloosheid') aan boord. In de
huidige positie werkt de aardse
aantrekkingskracht in relatief sterkere
mate op de onderste delen van de
shuttle, zodat er een natuurlijke
stabilisatie optreedt.

EXPERIMENTEN IN GEWICHTLOOSHEID

De huidige missie van de Columbia staat
geheel in het teken van onderzoek in de
bijzondere toestand van
gewichtloosheid. Niet alleen het gedrag
van stoffen in deze toestand wordt
bekeken, maar ook wordt nagegaan hoe de
produktie van bijzondere materialen en
kristallen optimaal kan worden
geregeld.

Het onderzoek aan boord concentreerde
zich de eerste paar dagen van de vlucht
voornamelijk op het 'Drop Physics
Module' (DPM) experiment en het kweken
van kristallen. Dit experiment houdt
zich bezig met de studie van
(voornamelijk) waterdruppels, die in
bedwang worden gehouden met behulp van
geluids golven. Uit de DPM-waarnemingen
hoopt men te kunnen afleiden of de
huidige theorieen op het gebied van
vloeistof onderzoek correct zijn. Op
aarde worden veel verschijnselen
verstoord door de zwaartekracht, maar
ook door de invloed van de ruimte waar
de vloeistof in rust. Om deze beide
effecten te elimineren is gekozen voor
de 'vrij vliegende' druppels in de
gewichtloze module.

MEDISCHE GEGEVENS

De Columbia-vlucht zal een duur van
bijna dertien dagen hebben, en aldus de
langste shuttlevlucht tot nu toe zijn.
Gezien de lange duur biedt deze vlucht
bijzondere mogelijkheden wat betreft
het bestuderen van de medische invloed
van gewichtloosheid op de mens. Die
medische gegevens zijn zeer gewenst met
het oog op het toekomstige
ruimtestation Freedom. De laatste
vlucht die langer duurde dan STS-50 was
de 84 dagen durende Skylab-4 vlucht in
november 1973. Nieuwe gegevens zijn dan
ook zeer gewenst!

De Columbia zal op 8 juli landen op de
luchtmachtbasis Edwards in Californie.
Tot die tijd zal in de Beeldkrant, maar
ook in het Scoop BBS (035-245395)
verslag worden gedaan van vlucht
STS-50. (Yvo Krijgsman)

PROGRESS-M13 KLAAR VOOR LANCERING

Dit vrachtschip zal op 30 juni 1992 om
1643 UTC worden gelanceerd en na een
vlucht van 2 dagen op 2 juli 1992 bij
MIR arriveren. Naast de normale
leveranties (water, brandstof, voedsel,
post, etc.) worden de experimenten voor
de Russisch-Franse vlucht aangevoerd.
Tevens zullen er twee nieuwe girodyna's
en gereedschap voor het installeren van
deze standregelaars worden afgeleverd.

Om op 2 juli 1992 de koppeling van het
vrachtschip Progress-M13 aan MIR
mogelijk te maken, moest eerst de
Progress-M12 worden afgestoten. Pr-M12
zat aan de voorste koppelpoort van MIR
vast sinds 22 april 1992 en is
herhaaldelijk gebruikt om de baan van
het complex te verhogen. De laatste
correctie werd enkele dagen geleden
gegeven.

PROGRESS-M12 ONTKOPPELD EN VERBRAND

In de nacht van 27 op 28 juni 1992 was
er veel radioverkeer en dit had
betrekking op het ontkoppelen en het
een tijdlang 'in formatie' vliegen van
Pr-M12 en het MIR complex. Tijdens de
doorgang in oml. 36393, 1946UT op 27
juni, kreeg Kaleri uitgebreide
instructies over zijn camerawerk na het
losmaken van Pr-M12. Hij zou dit werk
verrichten vanuit de luchtsluis in
Module-D; Viktorenko bleef in het Basis
Blok.

Na oml. 36394, die om 2129UTC begon,
werd Pr-M12 losgemaakt: boven onze
hoofden om 2135UTC! Direct was de
telemetrie en het dopplerbaken te horen
op resp. 166, 165 en 922.750 mc. Vikt.
en Kal. rapporteerden over hun
waarnemingen. Op TsUP werden de TV
beelden ontvangen. Vikt. had veel
plezier in de 'formatievlucht' en hij
voelde zich als een oudere militair,
die in de oorlog een recruut
begeleidde.

De daarop volgende doorgang (omloop
36395, 2306 UTC) was Pr-M12 nog
autonoom en werd, zij met wat moeite,
nog door Kaleri waargenomen. Om 230654
UTC kon de nauwkeurige TCA (Time
Closest Approach) van Pr-M12 worden
vastgesteld. Direct daarna werd Pr-M12
afgeremd, hij dook de dampkring in en
verbrandde om 2321UTC op 27 juni 1992,
9 minuten na hier achter de horizon te
zijn verdwenen. De Progress-M12
beschikte niet over een terugkeer
capsule.

REKENING HOUDEN MET BEVOLKING

Nu de Russische ruimtevaart zich niet
meer alles kan veroorloven door het
wegvallen van de bescherming van het
Sovjet Militair Industrieel Complex,
heeft men met allerlei belangen en
gevoelens rekening te houden, waar de
'startbaan mensen' nooit van wakker
hebben gelegen. Voor de lancering van
de Pr-M13 heeft men autoriteiten, leden
van de burgerbescherming en
journalisten uit het gebied rond
Novosibersk uitgenodigd. De bevolking
van dat gebied is beducht voor Baykonur
lanceringen, omdat er nog al wat
brokstukken (de eerste trappen,
afgeworpen omhulsels en andere
onderdelen) in die omgeving neerkomen.
Er is nog nooit sprake geweest van
slachtoffers of schade, dit in
tegenstelling tot bepaalde gebieden in
Kazakhstan, maar toch voelt de
bevolking zich niet happy. Het
gezelschap mag nu de lancering bijwonen
en de Russ. r/v autoriteiten hopen op
die manier wat meer begrip te kweken.

RUIMTEWANDELING

De datum hiervan staat nog niet
helemaal vast. Er is nu sprake van 8 of
10 juli 1992. Het voortbestaan van het
MIR-complex wordt bedreigd door de
economische problemen. Men lijkt -mede
door internationale overeenkomsten- wat
dit betreft het lek boven water te
hebben, maar toch hangt het lot van het
complex aan een zijden draadje: binnen
een redelijke termijn moeten de
girodyna's zo worden gerepareerd, dat
deze probleemloos werken. Een groot
complex als MIR kan niet zonder een
perfecte en economisch verantwoorde
standregeling. Ook het eventueel aan
het complex toevoegen van de Modules
Spektr en Priroda is afhankelijk van
een goede standregeling. De reparatie
dan wel controle tijdens de
eerstvolgende r/w moet worden gezien
als een voorlopige. De volgende
bemanning (Solovyov en Avdeyev) zal in
de Sofora-mast een standregelmotor
moeten aanbrengen. Ook dit is een
tijdelijke oplossing. T.z.t. zal men
met het aanpakken van het girodyna
probleem moeten doorgaan.

RUSSISCH-AMERIKAANSE OVEREENKOMST

Als er maar een deel zou worden
gerealiseerd van de overeenkomst die
Yeltsin en Bush op 16 juni 1992 hebben
getekend, blijven de Russen een
belangrijke rol in de r/v spelen. In
concreto werden er in de overeenkomst
zelf al een aantal plannen opgesomd,
die direct daarna voor verdere
uitwerking door Goldin (NASA), Dailey
(National Space counsil White House) en
Koptev (RKA - de Russisch NASA) in
behandeling werden genomen. Glavkosmos
komt in het stuk niet voor (is vanwege
een deal met India door de VS in de
'ban' gedaan), NPO Energiya wel.

VOORNEMENS

Men gaat een grondige studie maken van
de volgende voornemens:
1. Russische kosmonauten zullen aan
boord van de STS-60 in oktober 1993 een
vlucht maken en zelfs dan een
ruimtewandeling maken (geplande
vluchtduur: 7 dagen).
2. Ook in 1993 een vlucht van
Amerikaanse astronauten aan boord van
MIR. Gedurende 90 dagen zullen zij zich
met 'leefwetenschappen' bezighouden.
3. De koppeling van een Space Shuttle
aan MIR in 1994 of 1995.
4. De Russen krijgen de gelegenheid om
mee te dingen naar de lancering van een
Inmarsat-3 satelliet.

En er zijn nog meer voornemens, zoals
een VS-landingsmodule voor het
Russische Mars-94 project, het
bestuderen van het gebruik van de
Soyuz-TM als reddingssloep voor
westerse ruimtestations, etc. Als de
Russen die Inmarsat-3 zouden mogen
lanceren, betekent dit een belangrijke
doorbraak, omdat daarmee in feite het
embargo van de VS op het lanceren van
satellieten met Amerikaanse technologie
aan boord zou zijn opgeheven.
Amerikaanse lanceerfirma's zowel als
Arianespace vrezen wel, dat de Russen
door ver onder de prijs te gaan,
geduchte concurrenten kunnen worden.
Dit kan in de VS tot een hoop gelobby
en druk achter de schermen leiden. De
Russen hebben echter beloofd -Art. 7
van de overeenkomst noemt dit ook- om
wat dat betreft zich aan de
internationale normen te houden.
Chris van den Berg, NL-9165/A-UK3202

LEVEN MET GEWICHTLOOSHEID

Op dinsdag 7 juli a.s. is de
maandelijkse avond voorstelling in het
Artis Planetarium gewijd aan de invloed
van gewichtloosheid op de mens. De
lezing wordt verzorgd door prof.
Oosterveld van het Academisch Medisch
Centrum.

Na Wubbo Ockels is prof. Oosterveld
wellicht DE Nederlander die het meest
gewichtloosheid aan den lijve heeft
ondervonden. Toch is hij niet in de
ruimte geweest: hij doet onderzoek aan
boord van vliegtuigen die een grote
onzichtbare 'hobbel' door de lucht
beschrijven, een beetje vergelijkbaar
met een snelle rit over een
grachtenbrug. Telkens kan zo maximaal
een halve minuut gewichtloosheid worden
bereikt. Bij elke vlucht worden
tientallen 'hobbels' genomen. Zo kan
onderzoek worden gedaan naar de
gevolgen van gewichtloosheid voor
ondermeer het menselijk evenwichts
orgaan. Oosterveld doet verslag van
zijn enerverende ervaringen, die niet
alleen meer inzicht verschaffen in
bewegings ziekten, maar ook in de
werking van het menselijk evenwichts
gevoel.

De voorstelling in het Artis
Planetarium aan de Plantage Kerklaan in
Amsterdam begint om 20 uur. De
toegangsprijs bedraagt 10 gulden.

