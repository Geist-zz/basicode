502, maa 08 jun '92

BEELDKRANT 500: LUISTERAARSPOST

Vorige week zonden we de vijfhonderdste
Beeldkrant uit, een heuglijk feit,
hoewel de toekomst vooruitzichten niet
erg rooskleurig zijn. Naar aanleiding
van dit jubileum vroegen we u,
Beeldkrant lezers, ons te schrijven
over grappige of opmerkelijke
ervaringen die u in samenhang met de
Beeldkrant heeft gehad. In de afgelopen
weken mochten we diverse brieven van
luisteraars hierover ontvangen. Daaruit
hebben we voor u een selectie gemaakt.

SLECHTE ONTVANGST?

De eerste leuke reactie ontvingen we
van J.C. Beerens uit Oostburg. Hij is
een trouw Scoop luisteraar en redacteur
van het blad 'de Knipselkoerier'.
Regelmatig plaatst hij (met
bronvermelding) Beeldkrant artikelen in
het blad. Tenminste, als hij de
Beeldkrant goed heeft kunnen ontvangen
in het Zeeuwse... In zijn uitvoerige
brief, waarvan de tekst zelfs op floppy
werd meegeleverd (!), schreef hij het
volgende:

Er is al veel over gesproken, de
ontvangst van de middengolf-zender
Radio 5. Voor veel mensen een probleem,
zeker daar waar het de uitzendingen van
NOS Scoop betreft, want wie ziet er nu
graag de Beeldkrant de mist in gaan? De
eerlijkheid gebiedt mij erbij te
vermelden dat mijn
ontvangst-mogelijkheden niet optimaal
te noemen zijn. Ik neem alle
uitzendingen van Scoop op met een
cassette recorder die in mijn midiset
aanwezig is. De midiset is er een van
een onbekend merk, het enige wat aan
een merk herinnert is PP4040. Aan de
kwaliteit van deze set mag men dan ook
geen eisen stellen, maar dat hindert
niet, want het meeste is toch lawaai
wat er ten gehore wordt gebracht.
Hiernaast kan ik geen gebruik maken van
kabel-ontvangst, hetgeen de kwaliteit
aanzienlijk zou kunnen verbeteren.

HOEMPAMUZIEK

Kortom, de ontvangst-mogelijkheden
mogen dan niet optimaal zijn, dit heeft
nog zelden grote problemen gegeven. Zo
af en toe wordt Radio 5 dan ook nog
eens gestoord door een buitenlandse
zender en dan komt het wel een enkele
keer voor dat de hoempamuziek het wint
van de bits van Scoop. Dan heb je een
Beeldkrant waar een aantal bits zijn
weggevallen. Over het algemeen is de
Beeldkrant wel te herstellen, en is
ontvangst van een Beeldkrant mogelijk.
In enkele gevallen is de ontvangst
dermate slecht dat de Beeldkrant
gestoord overkomt. In dat geval is er
niet veel over van de tekst, welke in
de Beeldkrant hoort te staan. Je krijgt
dan ongeveer zoiets: @~A$_2(^`/0sHe
@aa#>is<d$# <ni#$>te#@e&@~. Totaal
onleesbaar dus voor een mens. Het
vertaalprogramma heeft er kennelijk
minder moeite mee, want het leest de
Beeldkrant wel in. Dit gaat echter niet
zonder horten of stoten, want diverse
malen wordt het inlezen onderbroken als
er teveel bits zijn weggevallen.

VRAAGTEKENS

Enkele weken geleden maakte Scoop
melding van het feit dat er gewerkt
werd aan de zender Goes. Aha dacht ik,
dan zal dit wel de oorzaak zijn van de
slechte ontvangst. Hoewel ik direct
vraagtekens plaatste bij het feit dat
die werkzaamheden toevallig net werden
uitgevoerd als Scoop met zijn
uitzending in de lucht was. Was hier
sprake van enige opzet? Kunnen die
werkzaamheden niet op een ander
tijdstip worden uitgevoerd? En waarom
was de volgende dag als ik ging
luisteren of die zelfde storing nog
aanwezig was, deze helemaal verdwenen?

RAADSEL OPGELOST

Onlangs kwam plotseling en bij toeval
een oplossing voor de slechte
ontvangst. Omdat er deze keer toch niet
zoveel interessants op de tv was,
besloot mijn vrouw de tv maar uit te
doen, tijdens een uitzending van Scoop.
Tot mijn stomme verbazing was ineens
alle ruis, piepjes, en alle
onregelmatigheden die een uitzending
kunnen verstoren, totaal verdwenen. Wat
er overbleef was een kraakheldere
uitzending, zoals ik nog zelden gehoord
heb op Radio 5. Wat dit voor gevolgen
heeft voor het tv kijken tijdens een
uitzending van Scoop kunt u wel raden.
Mijn advies aan alle luisteraars die
kampen met een slechte ontvangst is dan
ook: Schakel, terwijl de radio aanstaat
op Radio 5 (middengolf), diverse
elektrische apparaten eens aan en uit,
en luister naar wat dit voor gevolg kan
hebben voor de ontvangst. Veel
luisterplezier!
J.C. Beerens, Oostburg.

BEELDKRANTEN GEBUNDELD IN RINGBAND

Herman Groot uit Amstelveen schreef
ons: ik luister al meer dan 20 jaar met
veel interesse naar uw programma Scoop,
voorheen Hobbyscoop. Iedere week neem
ik Scoop op en beluister het op een
voor mij geschikt tijdstip.

In het kader van de 500e Beeldkrant
stuur ik u een voorbeeld van een krant
zoals ik die iedere week bewerk. De
Beeldkrant tekstvormer heb ik zodanig
veranderd, dat ik de Beeldkrant kan
afdrukken op 1 velletje A4. Iedere week
print ik de kranten op ketting papier,
zodat ik ze kan opbergen in een
23-rings klapper. De gaatjes van het
kettingpapier passen precies in de
ringen van de ringband. Zo zit je niet
met een stapel losse papieren, met het
risico dat je er een kwijtraakt, en het
neemt weinig plaats in: een jaargang
(ongeveer 80 Beeldkranten) passen
makkelijk in een band. Zo zoek je
eenvoudig iets op en leest het
makkelijk. De kranten worden tweezijdig
afgedrukt met een Star LC-20 printer,
160 tekens per regel, in proportioneel
schrift, op een vel 11-inch (66 regels)
kettingpapier, met mijn Commodore 128
computer. (H. Groot)

Het resultaat ziet er mooi uit, de
Beeldkrant kan op deze wijze inderdaad
heel handig en compact worden
opgeborgen. Een prima idee!

DE BEELDKRANT HOUDT JE WAKKER...

De volgende brief ontvingen we van Th.
de Jeu uit Sassenheim. Jaren geleden
had hij een ervaring met de Beeldkrant,
die hij niet licht zal vergeten...

Gefeliciteerd met de 500e Beeldkrant.
Ondanks dat er 500 uitgezonden zijn, is
deze krant nog zeer actueel, en zijn de
onderwerpen en de presentatie van
uitstekend niveau. Er staat altijd wel
iets van mijn gading in. Neem nou eens
laatst dat gedeelte over de Giotto, dat
hij uit zijn slaap gehaald is terwijl
hij toch zowat 200 miljoen km bij ons
vandaan staat. Dat is toch prachtig om
te lezen?!

Mijn speciale ervaring met de
Beeldkrant is ook weer 'uit de slaap
halen'. We hadden een loge die
eindelijk die avond in slaap gevallen
was. Mij vrouw zei tegen mij: kijk nou
uit dat je geen lawaai maakt met de
radio en computer. Ik zeg nog tegen
haar, je hoort me toch nooit!! Dus
vanavond zeker niet. De computer
programma's en de Beeldkrant had ik
ingelezen en toen dacht ik nou meteen
alles uitdoen, maar toen ging het mis.
Ik had de verkeerde volgorde gevolgd.
Eerst trok ik het snoer van de computer
dat in de radio geplugd zat eruit.
Kreeg meteen bijna een hartverlamming
van schrik van de muur van geluid die
uit de radio-boxen kwam. De radio was
gauw genoeg weer stil, maar het kind
voorlopig nog niet. Het is al een paar
jaar geleden, maar ik moet het nog
dikwijls horen... Verder heb ik alleen
maar plezier aan jullie programma
beleefd. Het grote voordeel van de
Beeldkrant is dat je hem zonder de
minste moeite kan uitprinten en
bepaalde kranten heb ik zelfs
gekopieerd. Ik wens u het allerbeste,
en op naar de 1000e Beeldkrant! (Th. de
Jeu)

HOOG RENDEMENT

Dat het lezen van de Beeldkrant heel
waardevol kan zijn, blijkt uit de brief
die Piet van Prooijen uit Nieuw
Lekkerland ons stuurde:

Ik wil jullie vertellen wat mijn
ervaring is met het rendement van de
Beeldkrant. Een paar jaar geleden, in
april 1989 was dat, stond in de
Beeldkrant het bericht dat er een
nationale programmeer wedstrijd zou
plaatsvinden in vele categorieen, o.a.
ook kunst. Toen was ik al geruime tijd
bezeten van 'fractals', waarmee ik had
kennis gemaakt in Scientific American.
Daarvoor heb ik toen uitgebreide
programma's geschreven om plaatjes op
het beeldscherm te maken en te
fotograferen (dat ging op de Amiga
2000). Onze dochter vond, dat het eruit
zag als een borduurwerk, en daaruit
ontstond het idee om dat er dan ook van
te maken. Het programma werd uitgebreid
met een omzetting naar wat genoemd
wordt 'telpatronen', die ik op de
printer kan afdrukken. Met deze
programma's heb ik toen ingeschreven op
de wedstrijd 'Micro Masters'. Op de
finale, die plaats vond in Emmen, in
het gebouw van de Hogeschool, bleek dat
ik met mijn leeftijd van 68 jaar met
groot verschil de oudste deelnemer was.
Om een lang verhaal kort te maken: in
de categorie 'computerkunst' won ik de
eerste prijs, en dat was een Amiga 500
computer plus een Star LC-10 printer.
Het rendement, dus de opbrengst van de
Beeldkrant is voor mij dus een computer
en een printer. Ik wed dat nergens een
hoger rendement bereikt werd! (Piet van
Prooijen)

BASICODE EN TELEX

Eric Driesen uit Haarlem had ook een
leuke ervaring rond de Beeldkrant.
Hij schrijft: Reeds lange tijd was ik
geinteresseerd in 'die piepjes' op de
radio. Ik kocht toen zo'n Basicode
modem (we nemen aan dat hij het
Basicode interface voor de Commodore
Amiga bedoelt - red.) en las regelmatig
de Beeldkrant. Daarin las ik ook over
Code-3 en het ontvangen van telex en
Wefax. Ik heb toen een programma
aangeschaft met de bedoeling later zo'n
relatief dure converter te kopen. Voor
de grap probeerde ik het met het
Basicode modem en... hij deed het. Ik
ontvang nu ook de telex via een gewoon
Basicode modem! (Erik Driesen)

Tot zover de reacties van Scoop
luisteraars n.a.v. de uitzending van
Beeldkrant 500. Graag danken we alle
inzenders hartelijk voor hun bijdrage
en wensen hen veel luisterplezier met
de (Hobby)Scoop CD.

BON VOOR MEER INFO OS/2

Het nieuwe besturingssysteem van IBM is
nu al getest op zo'n 400 PC's. Het is
dus duidelijk een vervanger voor de
hele markt en niet alleen specifiek
bruikbaar op IBM PC's. Wel zijn de
eisen aan de PC hoog. OS/2, dat zowel
DOS vervangt als een grafische
werkomgeving biedt, vereist minimaal
een 386SX en 4 Mb werkgeheugen.
Afhankelijk van de benodigde zaken die
men wil toepassen vergt het 15 tot 30
Mb op de harde schijf! Het biedt dan
echter wel multi-tasking, is echt
32-bits en rekent af met de 640 Kb
DOS-barriere. Voor wie een zware
machine heeft en meer toepassingen
draait is het interessant. De
aktieprijzen (geldig tot 1 aug.) zijn
ook niet slecht: upgrade van DOS 3, 4
of 5 kost f225,- excl. BTW. Van DOS met
Windows f155,- en van OS/2 1.3 f182,-
excl. BTW. Vul voor meer inlichtingen
onderstaande bon in. Plak hem op een
briefkaart en vergeet niet uw eigen
adres te vermelden.

------------------------
NOS-Radio Redactie Scoop
Inl. IBM OS/2 versie 2.0

Postbus 1200
1200 BE Hilversum
------------------------

DR-DOS VOOR MAXIMAAL NUT OP KLEINE PC

Heeft u een PC met minder geheugen en
een kleinere processor (en kleinere
schijf), dan kunt u nut hebben van
Digital Research DOS 6.0. Middels het
programma SSTOR kunt u de capaciteit
van de schijf ruwweg verdubbelen. Een
lijst van dealers en de eigenschappen
van DR-DOS 6.0 kunt u via ons
aanvragen. Plak daartoe onderstaande
bon op een ANDERE briefkaart. Als u
beide informatie pakketten aanvraagt:
niet combineren. Uw briefkaart wordt
doorgestuurd naar een ander adres!

++++++++++++++++++++++++
NOS-Radio Redactie Scoop
Inl. DR-DOS 6.0

Postbus 1200
1200 BE Hilversum
++++++++++++++++++++++++

