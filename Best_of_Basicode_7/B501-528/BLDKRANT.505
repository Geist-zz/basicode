505, maa 15 jun '92

CAPACITEIT ATF3-NET UITGEBREID

Van 1 juni tot 14 juni heeft PTT
Telecom werkzaamheden uitgevoerd aan
het derde autotelefoonnet (ATF3). Deze
werkzaamheden hangen samen met de
capaciteits uitbreiding van dit meest
gebruikte autotelefoonnet in Nederland.
De uitbreiding was nodig omdat het
gebruik van autotelefoon in Nederland
een explosieve groei doormaakt. Vanaf
nu kan het ATF3-net maximaal 200.000
gebruikers omvatten. Tot dusverre was
die capaciteit nog 150.000. Het
ATF3-net kent op dit moment 110.000
gebruikers, op een totaal van 139.000
gebruikers van autotelefoon in
Nederland, op de drie netten die PTT
Telecom kent. Het oudste en ook het
kleinste ATF1-net, daterend uit 1980,
kent een kleine 2000 gebruikers en
heeft een bereik dat zich uitstrekt
over Nederland, Luxemburg, Duitsland en
Oostenrijk. Het ATF2-net heeft zo'n
27.000 gebruikers en heeft de gehele
Benelux als werkings gebied; ATF2
dateert van 1985. ATF3 kan alleen in
Nederland worden gebruikt en is
operationeel sinds januari 1989. (Bron:
PTT Telecom)

NEDERLANDS RUIMTEONDERZOEK GESLAAGD

Nederlandse wetenschappers die de
afgelopen maanden hebben deelgenomen
aan experimenten in de ruimte kijken
daarop tevreden terug. Dat bleek eind
mei tijdens een persbijeenkomst bij de
Stichting Ruimte Onderzoek Nederland
(SRON) in Utrecht. De stichting
subsidieerde de proeven met in totaal
een miljoen gulden en fungeerde als
bemiddelende instantie bij de
onderzoekingen, die werden uitgevoerd
in het Internationaal
Microzwaartekracht Laboratorium (IML-1)
aan boord van space shuttle Discovery
tijdens de STS-42 missie eind januari
dit jaar (zie Beeldkrant 469, 470 en
471).

MICROZWAARTEKRACHT

Bij onderzoeken op natuurkundig en
biologisch terrein was het ontbreken
van zwaartekracht de centrale factor.
Zwaartekracht speelt bij alle aardse
processen een belangrijke rol. Om de
invloed ervan goed te kunnen
bestuderen, zijn experimenten in een
situatie van gewichtloosheid van groot
belang.

Over de resultaten konden de
onderzoekers nog niet al te uitvoerig
verslag doen. Veel van het materiaal
moet nog nader worden geanalyseerd. Ook
zijn vervolg- onderzoeken nodig om
verdergaande conclusies te kunnen
trekken. Een enkele onderzoeker zag
zijn experiment door een technisch
mankement volledig de mist ingaan.

BOTONTKALKING

Een van de wetenschappelijke
experimenten aan boord van het
Amerikaans-Europese ruimte laboratorium
was van dr. J.P. Veldhuijzen van de
Universiteit van Amsterdam. Hij stuurde
embryonale muizepijpbeentjes mee met de
acht dagen durende vlucht. Door zijn
onderzoekingen hoopt hij meer te weten
te komen over de afbraak van
botontkalking. Die ontkalking is vooral
bij vrouwen na de menopauze en bij
mannen en vrouwen op latere leeftijd
een probleem. Het ontbreken van
zwaartekracht heeft niet alleen een
vertraagde aanmaak van nieuwe botcellen
tot gevolg maar ook een versnelde
afbraak van botcellen. Dat laatste was
nog niet bekend, aldus Veldhuijzen over
de eerste resultaten van zijn
onderzoek.

PADDE-EIEREN

Met dezelfde vlucht in januari van dit
jaar ging ook een experiment van dr.
G.A. Ubbels van het Hubrecht
laboratorium in Utrecht de ruimte in.
Dat was voor de Utrechtse biologe de
tweede keer. In 1985 mislukte door
technische mankementen een poging om
padde-eieren in de ruimte te
bevruchten. Nu lukte dat wel, zij het
dat de helft van haar onderzoek ditmaal
niet helemaal uit de verf kwam doordat
astronauten als gevolg van de drukte en
de stress tijdens de vlucht de eitjes
op een verkeerd moment fixeerden.
Daardoor werd de deling van bevruchte
eitjes eerder gestopt dan de bedoeling
was. Het ontbreken van zwaartekracht
belemmert de bevruchting en deling
niet, zo is haar gebleken. Maar de tot
ontwikkeling gekomen padde-embryo's
vertonen wel misvormingen. (Bron: ANP)

MEER KENNIS OVER ONTSTAAN STERREN

Wanneer sterrenstelsels met elkaar in
botsing komen, ontstaan gigantische
hoeveelheden nieuwe sterrenhopen, zo
hebben Amerikaanse wetenschappers
ontdekt. De sterren worden geboren uit
kosmisch stof en gassen die bij de
botsing zijn vrijgekomen. Volgens de
specialisten van NASA komt er in het
centrum van nieuwe sterrenwolken enorm
veel energie vrij. Sterren ontstaan er
in hoog tempo, te vergelijken met een
hoeveelheid rotjes die tegelijk wordt
afgestoken, aldus de Amerikaanse
astronomen. Ze baseren zich op
waarnemingen van het vrij jonge sterren
stelsel Arp 220 met de rond de aarde
zwevende Hubble ruimte telescoop. (Uit:
NOS Teletekst)

SAMPEX ONDERZOEKT KOSMISCHE STRALING

Deze maand (of bij problemen een
volgende) zal in de Verenigde Staten
een kleine satelliet worden gelanceerd
voor het onderzoek aan deeltjes van de
kosmische straling bij de aarde. De
satelliet, SAMPEX geheten (Solar
Anomalous and Magnetospheric Explorer),
komt in een baan op 600 km hoogte boven
de polen en zal metingen verrichten aan
onder andere de merkwaardige deeltjes
van de kosmische straling die zich
verzamelen in een onlangs ontdekte
derde stralingsgordel rond de aarde.

STRALINGSGORDELS ROND DE AARDE

De twee bekende, grote stralingsgordels
rond de aarde zijn de beide Van Allen
gordels, genoemd naar de Amerikaanse
fysicus die ze in 1958 ontdekte met
behulp van de kunstmaan Explorer-1.
Deze gordels, die zich bevinden op
hoogten tussen ongeveer 1000 en 5000 km
en tussen 15000 en 25000 km, bestaan
grotendeels uit protonen (kernen van
waterstof atomen) en elektronen. De
deeltjes zitten gevangen in het
magnetische veld van de aarde en
vliegen constant langs de magnetische
veldlijnen tussen de noord- en zuidpool
heen en weer.

DERDE GORDEL ONTDEKT

De deeltjes in deze twee gordels zijn
voor een groot deel afkomstig uit de
zonnewind: de stroom geladen deeltjes
die de zon constant met grote snelheid
in alle richtingen uitzendt. Onlangs is
tussen deze twee gordels een derde
stralings gordel ontdekt, die behalve
protonen ook zwaardere deeltjes bevat,
waaronder meervoudig ge-ioniseerde
atomen, ofwel ionen. Deze deeltjes zijn
afkomstig uit de ruimte tussen de
sterren en via een zeer grote omweg op
hun huidige plaats beland.

INTERSTELLAIRE DEELTJES

De deeltjes kwamen als neutrale atomen
uit de interstellaire ruimte (waar ook
de deeltjes van de zogeheten 'kosmische
straling' vandaan komen) en werden in
de buurt van de zon door diens
ultraviolette straling enkelvoudig
ge-ioniseerd: ze verloren een elektron
en werden dus elektrisch geladen. Door
de eveneens elektrisch geladen
zonnewind werden deze ionen vervolgens
terug naar de rand van het zonnestelsel
geblazen, tot aan de heliopauze: de
grens van de magnetische invloedssfeer
van de zon.

GEVANGEN IN AARDMAGNETISCH VELD

Deze grens is in feite een schokgolf,
die de ionen opeens een veel hogere
snelheid geeft. Sommige ionen kunnen
daardoor tegen de zonnewind in weer
terugkeren naar de binnengebieden van
het zonnestelsel, waar ze zich voordoen
als 'anomale kosmische straling' d.w.z.
als deeltjes met een zeer hoge energie,
maar voorkomend in zeer geringe
aantallen.

Een aantal deeltjes weet zelfs door te
dringen in de magnetosfeer van de
aarde, waar ze in de bovenste lagen van
de atmosfeer door botsingen met
moleculen nog sterker ge-ioniseerd
worden. Ze krijgen een nog grotere
elektrische lading en kunnen dan niet
meer ontsnappen uit het magnetische
veld van de aarde. Zo vormen zij een
derde stralings gordel rond de aarde:
een soort 'reservoir' met
interstellaire materie. De stralings
intensiteit is echter vele orden van
grootte geringer dan die van de twee
andere gordels.

ANOMALE KOSMISCHE STRALING

De binnenkort te lanceren SAMPEX
satelliet zal nu metingen gaan
verrichten aan de twee andere gedaanten
van de interstellaire deeltjes, die van
de 'gewone' en van de anomale kosmische
straling. De satelliet zal de lading
van deze deeltjes bepalen en dankzij
zijn grote detectoroppervlak zal het nu
mogelijk worden om ook de lading van de
zeldzame bestanddelen van de anomale
kosmische straling, zoals stikstof,
neon en argon, beter te bestuderen.
Wanneer dit gelukt, zal de link met de
meervoudig ge-ioniseerde deeltjes in de
derde stralings gordel verstevigd
kunnen worden.

SMALL EXPLORER PROGRAMMA

SAMPEX is de eerste satelliet uit het
SMEX (small explorer) programma. Dit
bestaat uit een serie van eenvoudige
satellieten waarmee onderzoekers snel
op een actueel wetenschappelijk
vraagstuk kunnen inspringen. De
satelliet staat onder het beheer van de
universiteit van Maryland en heeft 30
miljoen dollar gekost. EEN van zijn
vier detectoren is ontwikkeld door het
Max Planck Institut fuer
Extraterrestrische Physik in Garching
bij Muenchen. (George Beekman - NRC
Handelsblad)

PENNING VOOR QUASAR-ONDERZOEKER

De Rijksuniversiteit Groningen heeft de
Ubbo Emmiuspenning 1992 toegekend aan
prof. dr. M. Schmidt. Deze
internationaal vermaarde sterrenkundige
ontvangt de penning vanwege zijn
grensverleggend onderzoek op vele
terreinen in de astronomie, met name
het onderzoek naar quasars, een van de
belangrijkste sterrenkundige
ontdekkingen van deze eeuw. De
onderscheiding wordt op 7 september
1992 aan Schmidt uitgereikt, tijdens de
opening van het academisch jaar
1992-1993.

De in Groningen geboren astronoom
Maarten Schmidt behoort tot Nederlands
beroemdste sterrenkundigen. Met zijn
ontrafeling van het mysterie quasars
verwierf hij in 1963 wereldfaam. Tot op
heden is hij dan ook de enige
Nederlandse wetenschapper die de
voorpagina van Time sierde. Schmidt is
al ruim 30 jaar werkzaam in de VS, maar
is nog steeds Nederlander. Hij is
hoogleraar aan CalTech en verbonden aan
de Palomar sterrenwacht.

KOSMISCH VISITEKAARTJE ONTRAFELD

Sedert 1960 waren er enkele
radiobronnen in het heelal bekend die
fotografisch niet van sterren waren te
onderscheiden. Deze radiobronnen werden
quasi-stellaire objecten genoemd, later
afgekort tot quasars. De aard van deze
objecten was onbekend.

In 1963 slaagde Schmidt erin het
spectrum, het kosmische visitekaartje
van een object voor de astronoom, van
de quasar 3C 273 te ontrafelen. Het
spectrum nam hij op met de beroemde 5
m. telescoop op de Palomar
sterrenwacht. Deze quasar, een object
op de toen onge-evenaarde afstand van
enkele miljarden lichtjaren, bleek
ongeveer 100 maal helderder te zijn dan
de grootste sterrenstelsels, terwijl
zijn volume miljoenen malen kleiner
was.

QUASARS TONEN BEGINSTADIUM HEELAL

Quasars vertegenwoordigen een bijzonder
stadium in de vorming en evolutie van
sterrenstelsels. De enorme helderheid
in verhouding tot de relatief geringe
omvang van quasars wijst op het
voorkomen van extreme, hoog
energetische processen in de kernen van
sterrenstelsels. Waarschijnlijk is de
aanwezigheid van een zwart gat in het
centrum van het stelsel de bron van
energie.

De ontdekking van Schmidt verlegde de
grenzen van het waarneembare heelal.
Snel volgden nieuwe ontdekkingen van
meerdere quasars, op afstanden van 10
tot 20 miljard lichtjaar. Deze dateren
uit de zeer vroege fasen van het
heelal, toen het nog geen 10 procent
van zijn huidige omvang had. Quasars
geven dus inzicht in de bouw en
evolutie van het heelal.

