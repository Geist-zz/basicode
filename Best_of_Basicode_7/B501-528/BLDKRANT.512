512, maa 06 jul '92

LANCERING PROGRESS-M13

Op 30 juni 1992 om 164314UTC, twee
seconden later dan was gepland, werd
dit vrachtschip gelanceerd vanaf
Baykonur. Het schip zou moeten
vastmaken aan MIR op 2 juli 1992 te
ong. 1840UTC. Op 2 juli tijdens
doorgang in omloop 36459, 1832-1840UTC,
waren de MIR kosmonauten te horen, maar
niet over de nadering van de Pr-M13.
Dat kon ook niet, want uit signalen op
166, 165 en 922.755 mc bleek dat Pr-M13
nog autonoom was en zich te ver van MIR
bevond om te kunnen naderen.

De kosmonauten regelden de stand van
het MIR complex. Ook tijdens de
volgende doorgang was Pr-M13 nog
autonoom en spraken de MIR kosmonauten
over de oorzaak van het niet doorgaan
van de koppeling. Er had zich 'alarm
S-3' voorgedaan en dit hield in, dat de
beweging van Pr-M13 rond de X-as (roll)
niet perfect was geweest. De oorzaak
van het niet goed functioneren van de
standregeling werd daarna geanalyseerd
en op 4 juli 1992 zou een nieuwe poging
worden gewaagd.

TWEEDE KOPPELINGSPOGING GELUKT

De eerste doorgang hier in omloop 36500
lag op 4 juli tussen 1648 en 1653UTC.
De zenders van de Pr-M13 werkten: zij
was dus nog autonoom. MIR werd
opgeroepen door Viktor Savinykh aan
boord van het ex-volgschip Belyayev.
Kaleri vroeg hem stil te zijn, omdat
men op het punt stond de
'afmeer-operatie' te beginnen. Direct
liet Kaleri TsUP weten dat zij nog
steeds niets zagen: noch visueel, noch
op het TV-scherm was er iets van Pr-M13
te zien.

Hierna volgde 1,5 uur waarin ik niet
wist of de koppeling was gelukt.
Tijdens de volgende doorgang in omloop
36501, 1823-1841UTC, werd de geslaagde
koppeling (om 1707UTC) bevestigd.
Viktorenko meldde dat de zaak
luchtdicht was afgesloten en dat zij
het luik zouden openen zodra TsUP daar
opdracht voor gaf. Dat deed TsUP en de
kosmonauten 'kropen' naar het luik en
openden dit, om 1837UTC. Een doorgang
later rapporteerde Kaleri, dat alles in
de Pr-M13 er prima uitzag, Het was er
ook schoon. Men wisselde felicitaties
uit. De MIR-bemanning dankte de
specialisten op TsUP voor de prima
prestatie en de aan hen bestede zorg.

HUIDIGE CONFIGURATIE MIR-COMPLEX

Progress-M13 zit axiaal aan de
voorzijde (aan het bolvormige doorgangs
compartiment). Aan dat compartiment
zitten tegen over elkaar op de
dwarspoorten de Module-D (Kvant-2) en
Module-T (Kristall). Aan de achterzijde
zit de astrofysische module Kvant
(waarvan astrofysici als prof. Verbunt
nog steeds dankbaar profiteren) en aan
die Kvant zit het transportschip
Soyuz-TM14 gekoppeld.

Deze configuratie zal nog deze maand
drastisch veranderen. Progress-M13 moet
VOOR 26 juli worden afgestoten om
plaats te maken voor de S-TM15 met de
Franse gastcosmonaut Tognini, die op 28
juli met de aflosbemanning (Solovyov en
Avdeyev) MIR binnen hoopt te zweven.
Chris van den Berg, NL-9165/A-UK3202

SHUTTLEMISSIE VERLOOPT SUCCESVOL

De op 25 juni gestarte STS-50 missie
van de space shuttle Columbia, die al
ruim anderhalve week bezig is, verloopt
voorspoedig. Zoals de zaken er nu voor
staan zal de missie van het 'United
States Microgravity Laboratory'
aanstaande woensdag 8 juli eindigen.

Hoewel het grootste deel van de missie
besteed wordt aan het verrichten van
wetenschappelijk onderzoek, hebben de
astronauten soms ook wat tijd voor
ontspanning en public relations. Zo
hielden vier van de zeven
bemanningsleden een persconferentie
terwijl ze voor de Amerikaanse 'Stars
and Stripes' in het Spacelab zweefden.

STROOMSTORING IN OVEN KRISTALGROEI

Een belangrijk deel van het onderzoek
aan boord is gericht op het kweken van
kristallen. Deze kweek vindt plaats in
het zogenaamde 'Crystal Growth Furnace'
(CGF). In de eerste helft van de vlucht
deed zich een probleem met het CGF
voor, dat het onderzoek tijdelijk
stillegde. Terwijl een
halfgeleider-kristal werd geproduceerd,
trad er een stroomstoring op in het
fornuis. De bemanning was gelukkig in
staat het defect snel te verhelpen,
zodat de produktie kon worden
voortgezet.

De kweek van kristallen in
gewichtloosheid kan grotere en
zuiverder kristallen opleveren dan bij
produktie op Aarde. De algemene groei
van kristallen is in grote lijnen te
vergelijken met het verdampen van
zouthoudend water. De zoutdeeltjes
zullen samenklonteren volgens een
bepaalde structuur: de kristalvorm.

ZWAARTEKRACHT WERKT VERSTOREND

Bij Aardse kristalvorming gaat een
storende invloed uit van de
zwaartekracht. Wanneer in de oplossing
een kristal gevormd is, zal dit door de
zwaartekracht naar de bodem van het
omhulsel zakken. Aldus wordt een
verdere aangroei van het kristal
bemoeilijkt, en zal eventuele groei
alleen nog aan de bovenkant en
zijkanten plaatsvinden: het kristal
wordt misvormd. Hiernaast vinden nog
andere verstorende processen als
convectie plaats.

In de ruimte zullen kristallen niet
alleen groter kunnen groeien, maar ook
zuiverder, doordat de vloeistof niet
ontmengt. De grotere omvang van
kristallen maakt het mogelijk om de
structuur ervan nauwkeurig in kaart te
brengen en zo de orientatie van de
bouwstenen te bepalen. Wanneer dit
proces ook toegepast kan worden op
kristallen van ziekteverwekkers, kan
mogelijk een medicijn worden gemaakt
dat de dan bekende structuur van de
ziektekiem aanvalt.

PROBLEEM MET BANDEN LANDINGSGESTEL

De bijzondere stand waarin de shuttle
momenteel rondvliegt, de zogenaamde
'gravity gradient attitude' (zie
Beeldkrant 509), heeft voor een
opvallend probleem gezorgd. Doordat de
Columbia in deze stand al ruim een week
zijn onderkant uit de zon heeft
gehouden, is de druk in de banden van
het landings gestel behoorlijk
teruggelopen. De verwachte oplossing
voor dit probleem is het naar de zon
richten van de 'buik' van de orbiter
gedurende de laatste dag(en) van de
vlucht, zodat de hogere temperatuur de
druk weer op peil zal kunnen brengen.

VOORLOPIG GEEN LANGERE VLUCHTEN

De STS-50 vlucht zal voorlopig de
langste shuttlevlucht zijn. Er zijn wel
plannen om vluchten van gelijke lengte
uit te voeren, met een gemiddelde van
drie per jaar. Dergelijke lange
vluchten zullen veel bijzondere
experimenten mogelijk maken, maar ze
hebben nog meer voordelen. Een
astronaut van de huidige vlucht zei dat
hij nu eindelijk eens tijd had om van
het uitzicht te genieten...

De landing van de Columbia zal
aanstaande woensdag 8 juli rond 14:30
uur Nederlandse tijd plaatsvinden.
Helaas kan ik het verdere verloop van
deze missie en de landing van de
shuttle hier niet meer bespreken in
verband met de zomerstop. Hou echter
het Scoop BBS in de gaten: tel.
035-245395. Prettige vakantie! (Yvo
Krijgsman)

TOENAME RUIMTEPUIN VERONTRUSTEND

Eind 1995 hoopt de European Space
Agency (ESA) haar eerste Ariane 5
draagraket te kunnen lanceren, de
nieuwste en krachtigste versie van de
Ariane. Het is de eerste draagraket
waarvan beide trappen zijn voorzien van
een installatie om ze terug te doen
keren in de dampkring. Nadat de
raketmotoren uitgeschakeld zijn, loopt
onder hoge druk gas uit enkele tanks,
waardoor de snelheid van de trap
dusdanig vermindert dat die in de
atmosfeer terugvalt. ESA heeft de
voorziening getroffen uit zorg voor de
toenemende hoeveelheid 'ruimtepuin' die
de ruimtevaart bedreigt.

De hoeveelheid ruimtepuin is gedurende
35 jaar ruimtevaart enorm gegroeid.
Defecte kunstmanen, uitgebrande raket
trappen, afgestoten beschermkappen,
verloren astronauten- gereedschap en
resten van ge-explodeerde raketten tot
en met verfdeeltjes ter grootte van een
zoutkorrel zweven doelloos in de
ruimte.

IN DE PEILING

Het US Space Command, een onderdeel van
de Amerikaanse luchtmacht, houdt het
ruimtepuin angstvallig in de gaten.
Hiervoor gebruikt het radarapparatuur
en optische detectoren.
Het Amerikaanse ruimtevaart agentschap
NASA houdt een catalogus van objecten
bij. Deze vermeldt thans ruim 7000
voorwerpen met een doorsnede van meer
dan 10 centimeter. Kleinere objecten
zijn moeilijk waar te nemen.
Schattingen over het aantal objecten
met een doorsnede van 1 tot 10
centimeter varieren van 30 tot 140.000.
Van de nog kleinere deeltjes zijn er
vermoedelijk ettelijke miljoenen.

GEVAARLIJKE PROJECTIELEN

Al deze objecten samen maken de ruimte
tot een betrekkelijk gevaarlijk milieu.
Het gevaar zit in de grote onderlinge
snelheid van de botsende objecten. Deze
bedraagt gemiddeld 10 kilometer per
seconde. Als een aluminium bol met een
doorsnede van 1 centimeter met deze
snelheid inslaat komt er evenveel
energie vrij als bij de explosie van
een handgranaat. Voor een satelliet is
dat catastrofaal.

Ook kleinere objecten vormen een
gevaar. Deeltjes met een doorsnede van
1 millimeter kunnen ernstige schade
veroorzaken aan kwetsbare delen van een
kunstmaan zoals zonnepanelen en
warmte-isolatie. Inslaande
verfsplinters kunnen in de wand van een
satelliet putjes slaan. Tussen 1983 en
1991 werden door de inslag van
minuscule deeltjes 18 Space
Shuttle-ruiten beschadigd. Vervanging
kost 100.000 gulden per ruit!

MOGELIJKE SLACHTOFFERS

Het is niet bekend hoeveel satellieten
reeds slachtoffer werden van
ruimtepuin. In de periode 1961-1987
braken 69 kunstmanen en rakettrappen
zonder duidelijke reden in stukken.
Hierbij waren enkele nog actieve
satellieten, zoals de Russische Cosmos
1275 navigatie satelliet en de Europese
Geos 2, een wetenschappelijke
satelliet.

Het meeste risico op beschadiging door
ruimtepuin lopen echter grote ruimte
stations, zoals het Russische MIR. Tot
nog toe ontsprongen die de dans. Een
studie van de NASA uit 1988 liet zien
dat het geplande ruimtestation Freedom
een kans van 0,4 pct per jaar had om te
botsen met een object met een doorsnede
van 1 centimeter of meer.

NATUUR HELPT EEN HANDJE

Gezien de bedreiging voor de
ruimtevaart is het van groot belang dat
de hoeveelheid ruimtepuin vermindert.
Gelukkig helpt de natuur daarbij. De
dampkring strekt zich tot ongeveer 1000
kilometer boven de aarde uit. Tijdens
perioden van verhoogde zonne-
aktiviteit is dit nog iets hoger. De
zeer ijle lucht remt objecten in een
lage baan af. Hoe dichter ze om de
aarde draaien, hoe sneller ze afremmen.
Op een zeker moment vallen ze snel naar
de aarde toe en verbranden ze door de
wrijvings warmte in de dichtere
atmosfeer op hoogten beneden de 150
kilometer. Dit mechanisme heeft al
tweederde van de meer dan 20.000
objecten groter dan 10 centimeter doen
verbranden.

MAATREGELEN NODIG

Het 'filtermechanisme' werkt vrij traag
en alleen beneden de 1000 kilometer.
Daarom wordt bij het ontwerp van
ruimtevaartuigen nu rekening gehouden
met de afvalfase. Het afremmen van de
trappen van de Ariane 5 is hier een
voorbeeld van. Een ander voorbeeld is
dat men afgedankte kunstmanen in een
lage baan parkeert, waaruit ze na een
korte tijd vanzelf terugvallen in de
dampkring.

Dergelijke maatregelen zjin ingrijpend.
Zo moet een deel van de brandstof van
de stuurraketten van een satelliet voor
de terugkeer worden gereserveerd, wat
de levensduur substantieel kan
bekorten. De faciliteit in de Ariane 5
zal vermoedelijk per trap honderden
kilo's wegen. Dat betekent een
vermindering van het draagvermogen in
de orde van 10 procent. Het
schoonhouden van de ruimte gaat veel
geld kosten. (Uit: Intermediair. Met
dank aan Cees Mechielsen)

