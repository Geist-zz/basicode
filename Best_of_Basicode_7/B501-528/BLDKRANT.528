528, maa 28 sep '92

BRUGWACHTERS

In het dorp was een brug gebouwd. 'Dan
moeten we eigenlijk wel een brugwachter
hebben', zeiden de dorpelingen en
stelden er een aan. Toen zei iemand dat
die brugwachter betaald moest worden,
dus stelden ze een boekhouder aan. Die
vond op zijn beurt dat er een chef
comptabiliteit nodig was. Toen er een
brugwachter, een boekhouder en een chef
comptabiliteit waren, wees iemand erop
dat er een personeelschef moest komen.
Die kwam er ook. Vervolgens kwam er een
afgevaardigde van het ministerie, die
meedeelde dat de rijksbijdrage zou
worden gekort en dat het personeels
bestand moest worden verkleind. Dus
ontsloegen ze de brugwachter....

Bovenstaand stukje las ik, jaren
geleden, in een management vakblad. Ik
moest er gelijk aan denken toen ik het
nieuws hoorde over de veranderingen in
het radiobestel, de reorganisatie bij
de NOS en het verdwijnen van een aantal
zeer goede radioprogramma's die, vooral
op Radio 5, door de NOS worden gemaakt.
Veel van die programma's verdwijnen
dus, net als Scoop, per 1 oktober.

Het verbaast mij niet als het verband
tussen het brugwachter-verhaal en het
verdwijnen van Scoop u nog even
ontgaat. Daarom eerst het volgende:
zoals veel van de medewerkers aan
Scoop, heb ik mijn bijdragen aan het
programma als vrijwilliger geleverd. De
kost verdien ik als organisatie-
adviseur en interim- manager. Daardoor
zie ik regelmatig de gevolgen van
ongelukkige beleids beslissingen en mag
daarvoor dan oplossingen bedenken.
Hoewel natuurlijk geen twee situaties
gelijk zijn, valt het mij steeds weer
op dat er vaak gelijkenissen zijn in de
omstandigheden waaronder falend beleid
werd gemaakt. Zo ook hier.

Terug naar het verhaal. De NOS, de
Nederlandse Omroepprogramma Stichting,
is een organisatie die radio- en
televisie- programma's maakt. Dat zijn
meestal niet de meest populaire, maar
wel altijd hele goede programma's. Die
zijn vaak niet voor een massaal publiek
bestemd, maar speciaal op doelgroepen
gericht. Dat laat zich gemakkelijk
verklaren uit het feit dat de NOS zelf
geen leden heeft en het bestuur wordt
gevormd door de andere omroepen. Die
hebben wel leden en maken de populaire
programma's natuurlijk liever zelf.

Rond de programma-makers, de
brugwachters van de NOS, is een enorme
structuur ontstaan van boekhouders,
coordinatoren, managers, enz., enz. Het
omroepkwartier in Hilversum heeft zich
in de loop der jaren ontwikkeld tot een
middelgrote stad waarin je goed de weg
moet weten om de radiostudio's nog te
vinden. En toen ontsloegen ze de
brugwachters....

Het is triest om dit te zien gebeuren
onder de leiding van een NOS-voorzitter
die ook organisatie- deskundige is;
zelfs een met een indrukwekkende staat
van dienst. Het is bedroevend dat het
ook voor hem, met al zijn
deskundigheid, niet mogelijk was, in
het politieke spel tussen de omroepen,
een ander compromis te vinden. Een
oplossing die tenminste enige ruimte
had gelaten voor het voortbestaan van
kwaliteits programma's. De toekomst is
nu voorbehouden aan goedkope, populaire
programma's waarvan we er al zoveel
hadden. Het wordt dus gewoon: 'Nog meer
van hetzelfde'.

Nu voor Scoop het licht uitgaat,
overheerst bij mij de teleurstelling.
Over het verdwijnen van een primaire
bron van nieuws op gebieden die mij
interesseren. Over het verdwijnen van
zoveel gebundelde deskundigheid. Over
het verdwijnen van veel boeiende
activiteiten, zoals de
ballonvossejacht, de ondersteuning van
Basicode en de voorlichtende deelname
aan beurzen. Over het verdwijnen van
een fijne, collegiale sfeer onder de
medewerkers, beroepskrachten en
vrijwilligers. En deze organisatie-
adviseur weet het zeker: eens komen ze
erachter dat niemand meer weet hoe de
brug moet worden geopend. Brugwachters,
het ga jullie goed! (Chris Bouws)

EINDE SCOOP, EINDE HOBBY?

De brugwachters (zie het fraaie stukje
van Chris Bouws) zijn ontslagen. Er is
geen plaats meer voor ze, want binnen
de publieke omroep lijkt er absoluut
geen belangstelling meer voor een
programma als Scoop. Ook alle min of
meer vergelijkbare programma's (met
name TROS Basicode-3 en NCRV Bulletin)
verdwijnen immers. Eigenlijk zou de NOS
er met dubbele kracht tegenaan moeten
gaan, nu die omroepen hier een bepaalde
doelgroep in de steek laten...

WAAROM?

Maar vanwaar toch die opheffing van
Scoop? In de eerste plaats: bezuinigen.
De NOS moet met minder geld meer
zendtijd vullen. Met name de
sportuitzendingen op Radio 1 gaan meer
tijd (en dus geld) vergen. Daarvoor
moeten 'dus' andere programma's wijken.
Ten tweede zullen de omroepbazen denken
dat de belangstelling voor de typische
Scoop onderwerpen de laatste jaren af
is genomen. En misschien hebben ze wel
gelijk, al is daarvan bij u, Beeldkrant
lezer, natuurlijk geen sprake.
Integendeel!

MALAISE IN ELEKTRONICA-LAND

Toch zijn er tekenen aan de wand, die
er op duiden dat het de laatste jaren
in elektronica-land niet bepaald goed
gaat. Neem bijvoorbeeld de teruglopende
belangstelling voor de Firato twee jaar
geleden. Daardoor had het weinig
gescheeld of er was anno 1992 helemaal
geen Firato meer geweest. De handel
klaagt al sinds jaren steen en been. De
verkopen stagneren. De voorraden zijn
groot, net als de concurrentie. De
prijzen dalen als gevolg daarvan nog
steeds, dus wordt de afwachtende
houding van de consument alleen maar
versterkt. Ook ten opzichte van nieuwe
media als Breedbeeld TV, DCC en CD-I.

RUIMTEVAART? WAT IS DAT?

En wat is er over van de enorme
algemene belangstelling voor de
ruimtevaart, zo groot als die was in de
periode van de maanvluchten? Nog steeds
gebeuren er werkelijk de mooiste dingen
daar boven. Maar men leest, hoort of
ziet er bijna niets meer over in de
krant, op radio en/of TV. Er was tot nu
toe EEN uitzondering: dank zij de
berichten van de Scoop scribenten Chris
van den Berg (GOS) en Yvo Krijgsman
(VS) lazen we toch alle achtergronden
en details. Zo actueel mogelijk werden
hun bijdragen verwerkt, al kostte het
Beeldkrant redacteur Joop Engels menig
maal z'n vrije tijd, want belangrijke
gebeurtenissen plegen altijd op de
meest ongelegen tijdstippen plaats te
vinden.

SCOOP EXIT

Er breken interessante tijden aan op
het gebied van ruimtevaart, computers,
communicatie en nieuwe audiovisuele
media, maar het team van Scoop kan over
al deze zaken niet meer berichten. U
zult ons ook niet meer tegenkomen op
beurzen (Firato, HCC-Dagen) en u zult
van ons geen Beeldkranten meer
ontvangen. Met de opheffing van Scoop
gaat unieke kennis en ervaring
verloren. Misschien dat sommige
medewerkers elders hun 'ei' kwijt
kunnen, maar op de manier zoals Scoop
dat de afgelopen jaren deed, gebeurt
het niet meer. Voortaan bent u voor uw
informatie meer dan tot nu toe
aangewezen op de bladen, en misschien
dat u in een actualiteiten rubriek op
radio of TV nog iets aardigs tegenkomt.
Hoe dan ook: ga gewoon door met uw
HOBBY; laat uw plezier niet vergallen
door het verdwijnen van SCOOP.

Met vriendelijke groet van Chris van
Offeren, vanaf 1988 werkzaam als free
lance medewerker voor NOS Radio (Hobby)
Scoop als verslaggever, producer,
samensteller, regisseur en Beeldkrant
schrijver.

BUDGETTEN: RUIMTEVAART & SCOOP

Al enkele jaren kunt u hier geregeld
stukjes van mijn hand aantreffen, over
ruimtevaart en sterrenkunde. Vaak
gingen deze over de resultaten van
ruimtevluchten, over opgelopen
vertragingen of over problemen met
budgetten, die soms leidden tot het
schrappen van een project. Heel wrang
is het in dit opzicht, dat een situatie
als deze laatste ook de reden is voor
het schrijven van dit stukje. Scoop is
nu hetzelfde lot beschoren als
bijvoorbeeld de radarverkenning van
Venus door de Amerikaanse sonde
Magellan: de geldkraan wordt dicht
gedraaid, de radiosignalen
verstommen...

MEER ZENDTIJD DOET SCOOP DE DAS OM

De directe oorzaak van het verdwijnen
van Scoop is, paradoxaal genoeg, het
toewijzen van meer zendtijd aan de NOS.
Deze uitbreiding van de zendtijd gaat
echter niet gepaard met een verhoging
van het NOS-budget, zodat de ether
gevuld moet worden met (zowel
letterlijk als figuurlijk?) goedkope
programma's: sport dus..

De beslissing om (onder andere) Scoop
te laten verdwijnen is genomen met het
oog op een veronderstelde tanende
interesse bij het publiek. De
onderwerpen in Scoop zouden de meeste
luisteraars niet meer aanspreken, wat
ook te zien zou zijn aan teruglopende
bezoekers aantallen bij grote
evenementen als de Firato. Het record
aantal mensen dat vorig jaar de
HCC-dagen bezocht, zodat bijna de
capaciteit van de gehuurde hallen werd
overschreden, telt blijkbaar niet mee.
Uit mijn betrokkenheid bij de
Volkssterrenwacht in Middelburg kan ik
zelf niet concluderen dat de
belangstelling voor (in dit geval)
sterrenkunde en ruimtevaart afneemt.

'BRAIN DRAIN'

Het verdwijnen van Scoop is uiteraard
jammer voor de luisteraars/lezers, maar
zeker ook voor de medewerkers. Voor
mijzelf heeft werk voor Scoop altijd
een heel aangename sfeer gehad, hoewel
ik vaak op het laatste nippertje mijn
bijdragen inleverde (zie ook de
afscheids bijdrage van Chris van
Offeren). Ondanks het feit dat ik
alleen telefonisch (en dit meestal via
de computer) contact had met de andere
medewerkers, was er zeker sprake van
een fijne samenwerking. Menige
ontmoeting met een ruimtevaarder was
ook te danken aan mijn werk voor Scoop.

Het is zeker te betreuren dat het team
dat in de loop er jaren is ontstaan,
uiteen valt. De gebundelde kennis zal
helaas weer door elk van de medewerkers
apart worden benut.

VERGRIJZING

Het moeilijkst is de beslissing van het
NOS bestuur voor de betaalde krachten,
zoals Hans G. Janssen, Chris van
Offeren, Joop Engels en Ingrid Drissen,
die Scoop hebben gemaakt tot wat het nu
is. Juist op een hoogtepunt moet er een
eind komen aan hun programma, dat uniek
was op de Nederlandse radio. De
vergrijzing slaat opnieuw toe.

Dat het einde van ons programma echter
niet het einde van mijn hobby zal zijn,
staat zeker vast. Alle Scoop
medewerkers: bedankt voor een unieke
ervaring! (Yvo Krijgsman)

SCOOP: ADIEU!

Tot voor enkele jaren mocht (Hobby-)
Scoop nog gebruik maken van Radio 1 en
dus ook van de daaraan na 19.00 uur
gekoppelde lokale FM-zenders. De
leiding van NOS-Radio wilde toen al van
Hobbyscoop af. Een enquete onder de
luisteraars en Basicode gebruikers wees
(tot grote verbazing bij de hoge bazen)
uit, dat het programma heel veel fans
had. Wat doe je dan als leiding? Je
wilt het programma de nek omdraaien,
maar in 'statiekjesland' kun je een
groot luisterbestand niet negeren.

VERBANNING NAAR RADIO 5

Maar er werd wat op gevonden. Scoop
werd naar Radio 5 verbannen, terwijl
het v.w.b. de uitzendtijd niet slechter
had gekund! Bleven destijds bij Radio 1
nog wel eens Dominee Spelberg
luisteraars ook naar Hobbyscoop
luisteren, nu was dat van de mensen,
die naar het aan Scoop voorafgaande
programma luisteren, niet langer te
verwachten.

Beschamend is het, dat diegenen die de
hoogste verantwoordelijkheid voor goed
radiowerk dragen, dat zij een
programma, waarin audio kwaliteit
essentieel is (allerlei geluidsdragers,
vergelijkingen, met veel zorg verworven
quotes uit de radio wereld en
ruimtevaart, digitale transmissies,
etc.) verbanden naar een slechte
golflengte, die alleen nog maar goed is
voor kristal ontvangers en diepzee
ontvangst. Voor Radio 1 gold dit ook,
maar hier bood de koppeling aan de
lokale FM-zenders nog wat soelaas.
Gevolg van de verbanning was het
verlies van een groot aantal trouwe
luisteraars, en dus kon nu wel worden
gesteld, dat het programma geen
bestaansrecht meer had.

BITTER

En wat kunnen wij nog doen? Ik vrees,
alleen maar gniffelen als t.z.t. bij de
motivatie voor het verlenen van
Koninklijke onderscheidingen aan de
huidige bazen wordt vermeld: hun grote
verdiensten voor de Nederlandse
radio-omroep...

De NOS had altijd een soort imago van
'sociaal voelend', goed voor mensen die
het rot hebben, en meer van zulks. Met
verbazing moet ik nu constateren hoe
kil en gevoelloos men de al jaren met
enthousiasme werkende freelancers
zonder een woord van waardering naar
het GAK bonjourt. Nu nog de hele
NOS-Radio opdoeken en ik ben tevreden!

DANK

Nog even een positieve nuance:
eindredacteur Hans, freelancers Chris,
Joop en Ingrid: jullie hebben het
altijd fantastisch gedaan, bedankt voor
jullie vriendschap en de steun bij het
verdiepen van de hobby van mij en van
zeer velen met mij.

HET GA JULLIE GOED!

Chris van den Berg, jullie vriend en
ex-ruimtevaart info-leverancier.

ALWAYS LOOK ON THE BRIGHT SIDE OF LIFE

