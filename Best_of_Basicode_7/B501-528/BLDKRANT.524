524, maa 21 sep '92

SUCCESVOLLE LANCERING ARIANE-RAKET

In de nacht van donderdag 10 op vrijdag
11 september is vanaf de lanceer basis
Kourou in Frans Guyana een Ariane-raket
gelanceerd. Deze heeft daarna met
succes een Spaanse en een Amerikaanse
satelliet in een baan om de aarde
gebracht. Het was de 53ste lancering
van de Europese raket. De kort na 23
uur Wereldtijd (01.00 uur
Middeneuropese tijd) gelanceerde raket
zette 20 minuten na de start boven de
Atlantische Oceaan de Spaanse Hispasat
1-A telecommunicatie satelliet in de
ruimte uit. Ruim vier minuten later
werd boven de Stille Oceaan de
Amerikaanse communicatie satelliet
Satcom C-3 in een baan om de aarde
gebracht. Alle lanceer-operaties
verliepen 'nominaal', wat in het jargon
van de technici betekent dat alles op
de seconde nauwkeurig verliep.

SATCOM EN HISPASAT

De Amerikaanse Satcom C-3 satelliet van
GE American Communications in
Washington zal de uitzending van
kabeltelevisie programma's in Noord
Amerika gaan verzorgen. De satelliet
dient ter vervanging van de Satcom 1-R.

Koning Juan Carlos van Spanje zal
binnenkort de telecommunicatie
satelliet Hispasat in gebruik stellen
door een toespraak voor de televisie
t.g.v. de 500e verjaardag van de
ontdekking van Amerika door Columbus te
laten verlopen via deze satelliet,
waarvoor Fokker de zonnepanelen bouwde.
De Spaanse satelliet gaat de telefoon-
verbindingen, radio- en tv-uitzendingen
en datatransmissie verzorgen voor heel
Spanje, de Balearen en de Canarische
Eilanden. Tevens heeft de satelliet,
die een levensduur heeft van 10 jaar,
een tv-kanaal beschikbaar voor
uitzendingen naar de Spaans sprekende
delen van Noord, Midden en Zuid
Amerika. (Bron: ANP)

MEETTONEN OP FM

Wie regelmatig op de FM omroepband
luistert, zal wel eens de meettonen
hebben gehoord op diverse frequenties.
Ze zijn al maandenlang dag en nacht te
horen. In dit geval is er echter niets
geheimzinnigs aan: het zijn de
proefuitzendingen van de Nozema voor
het nieuwe FM-net voor Radio 1. De
zenders Roermond (104.8), Hulsberg
(105.3), Markelo (104.6), Smilde
(101.0) en Loon op Zand (98.2) zenden
continu uit. Ook de zender Goes (104.4)
is al gehoord. Er komen ook zenders in
Lopik (100.1), Rotterdam (90.2),
Haarlem (94.3), Lelystad (103.0),
Arnhem (104.1) en de Wieringermeer
(101.6). De zender Roermond heeft tot
nu toe als enige RDS: 'R1 INFO'.

De reden dat de stations al in de lucht
zijn is dat de Nozema bang is dat de
frequenties anders in beslag worden
genomen door andere stations, met name
de Belgische ,,vrije radio's'' en de
Duitse ,,lokal radio's''. Een
bijzonderheid met betrekking tot het
station Lopik R1 is dat hier
waarschijnlijk gebruik gemaakt gaat
worden van de oude semafoon antenne op
350 meter hoogte. Dat is vlak onder de
UHF tv-antenne. De polarisatie is
verticaal. Ook de stations Goes,
Arnhem, Loon op Zand, Rotterdam,
Haarlem en Lelystad maken gebruik van
verticale polarisatie. (met dank aan
Hans Hoefnagels)

CD-I ONAANTREKKELIJK VOOR CONSUMENT

De consument is de komende jaren niet
van plan om een CD-I speler aan te
schaffen. De eventuele doorbraak van de
Compact Disc Interactive speler mag pas
op zijn vroegst in de tweede helft van
de jaren negentig worden verwacht. Dit
blijkt uit een begin september
gepubliceerd onderzoek 'CD-I in beeld'
van het Leidse bureau Research voor
Beleid.

Bijna een kwart van de ondervraagde
professionele informatie gebruikers
geeft aan dat hun bedrijf zonder meer
geinteresseerd is in de aanschaf van
een CD-I speler. Nog eens een kwart
antwoordt dat de interesse met name
afhankelijk is van de prijs van het
apparaat en/of de software die
beschikbaar komt.

De interesse voor aanschaf van een CD-I
speler voor prive-gebruik is
daarentegen zeer gering: slechts 6
procent is zonder meer geinteresseerd.
Circa tweederde van de ondervraagden
geeft aan voorlopig zeker niet tot de
aanschaf van een CD-I speler over te
gaan. Waarschijnlijk overweegt men pas
een CD-I speler aan te schaffen als de
net gekochte traditionele CD-speler aan
vervanging toe is en de prijzen van de
CD- speler en CD-I naar elkaar zijn
toegegroeid.

Philips heeft CD-I in Nederland tijdens
de Firato in Amsterdam geintroduceerd.
Het Eindhovense bedrijf richt zich
direct tot de consument en verwacht
binnen enkele jaren forse aantallen
CD-I spelers te hebben verkocht. CD-I,
het jongste lid van de CD- familie, kan
bewegende beelden, geluid en grafiekjes
vanaf een CD-schijfje tonen. De
gebruiker kan naar hartelust beeld,
geluid, tekst en grafieken combineren.
(Bron: ANP)

COMPUTER IN ONDERWIJS GEEN SUCCES

De Tweede Kamer gaat in hoofdlijnen
akkoord met het plan van
staatssecretaris Wallage (Onderwijs) om
de komende jaren bijna 300 miljoen
gulden uit te trekken om het gebruik
van de personal computer in het
onderwijs te bevorderen. Dit bleek
vorige week in de Kamer.

De computer is de voorgaande jaren in
het onderwijs geintroduceerd, een
investering van rond de 500 miljoen.
Een doorslaand succes is dat vooralsnog
niet geworden, erkende Wallage.
Problemen zijn er vooral in het
voortgezet onderwijs en in mindere mate
in het basis- en middelbaar beroeps
onderwijs. Naast scholen waar de
computer niet alleen het onderwerp is
van een les maar ook wordt gebruikt in
andere vakken, zijn er ook scholen waar
de computers nog steeds onuitgepakt in
de dozen staan of uitsluitend worden
gebruikt voor het voeren van de
schooladministratie.

BASISVORMING BIEDT NIEUWE HOOP

De hooggespannen verwachtingen bij de
introductie van de computer midden
jaren '80 zijn kortom niet uitgekomen,
stelde zowel de Kamer als Wallage vast.
Een bekend fenomeen bij innovatie-
processen. Wallage ziet in de invoering
van de basisvorming nieuwe
mogelijkheden om de computer in het
voortgezet onderwijs als leermiddel een
steviger basis te geven. De
basisvorming omvat
informatietechnologie als een van de 14
in te voeren vakken in alle
schoolsoorten van het voortgezet
onderwijs. Wallage benadrukte dat het
zinnig gebruik van de computer in het
onderwijs vooral afhangt van de inzet
van de leraren. Hij kiest voor een
terughoudende rol van de overheid de
komende jaren. De Kamer steunt hem hier
vooralsnog in. (Bron: ANP)

COLUMN: VIRUS UPDATE

Sinds de problemen met het Michelangelo
virus is het in de pers stil gebleven
over virussen. Argeloze computer
gebruikers zouden hierdoor kunnen
denken dat het gevaar van virussen
afneemt. Niets is echter minder waar!
Tijdens een congres van
virus-bestrijders, dat in juni in
Washington werd gehouden, werden de
resultaten van statistisch onderzoek
gepresenteerd. Hieruit bleek dat een
eerder gevonden tendens doorzet en dat
het aantal virussen nog steeds iedere
negen maanden verdubbelt. Voeg daarbij
de dubieuze ontwikkeling dat de
virussen steeds knapper (lees: gemener)
in elkaar worden gezet, en het zal
duidelijk zijn dat het gevaar zeker
niet geweken is. Integendeel!

COMMANDER BOMBER

Eerder hebben wij aandacht besteed aan
de Mutation Engine (MtE), die is
gemaakt door een Bulgaarse virusmaker
die zich achter de naam 'Dark Avenger'
verschuilt. Deze kwade genius heeft
kortgeleden alweer een nieuwe plaag in
de wereld gebracht: 'Commander Bomber'.
Zonder dat we hier ingaan op de werking
van CB, moet worden vastgesteld dat de
virus-bestrijders er weer een flinke
uitdaging bij hebben om, met verbeterde
versies van hun bekende scan-
programma's, voor de aanwezigheid van
CB te kunnen waarschuwen. Wat de
gevolgen kunnen worden als men er in
zou slagen om CB met de MtE te
combineren laat zich raden. U mag ervan
uitgaan dat het rampzalig zou kunnen
zijn...

SCANNEN = BESCHERMEN?

Al eerder werd erop gewezen dat het
gebruik van virus-scanners slechts een
beperkte bescherming tegen
virus-besmetting kan bieden. De
beperking vindt zijn oorzaak in het
feit dat door deze programma's alleen
kan worden gezocht naar virussen
waarvan het bestaan (en dus de
'handtekening') bekend is. Door de
snelle toename van het aantal virussen
wordt de kans steeds groter dat ook een
recente scanner een nieuw virus zal
missen. Dat zal daardoor ongezien zijn
kwalijke werk kunnen doen. Bovendien
staat of valt iedere vorm van
bescherming met de discipline waarmee
wordt gewerkt. Er is alleen sprake van
preventie als IEDERE van buiten komende
flop en IEDER vanuit een archief
uitgepakt programma ALTIJD EERST wordt
gescand, voordat een programma
daadwerkelijk wordt uitgevoerd.

ECHTE BESCHERMING MET HARDWARE

De enige werkelijk afdoende manier van
bescherming tegen virussen moet worden
gezocht in een hardware-matige
oplossing. In de Scoop-uitzending van
maandag 8 juni bespraken we de
Thunderbyte PC Immunizer. Deze
insteekkaart, waarvan toen juist versie
2.2 was uitgebracht, voldoet uitstekend
en is de investering zeker waard. Het
gebruik van de Thunderbyte kaart heeft
sedertdien een enorme vlucht genomen.
Vooral bij bedrijven, maar ook bij veel
particulieren is de kaart intussen in
de PC geplaatst.

Sommige merken en types computers
bleken zich, met de versie 2.2 kaart
aan boord, wat vreemd te gaan gedragen.
Om deze problemen het hoofd te bieden,
werden aanpassingen bedacht die in de
versies 2.3 en 3.0 van de kaart zijn
aangebracht. Het bewakings mechanisme
van de Thunderbyte PC Immunizer is
echter ongewijzigd gebleven, zodat een
versie 2.2 kaart die geen problemen
geeft, niet hoeft te worden
opgewaardeerd. Pas als de gebruikers
vriendelijkheid van de kaart nog verder
kan worden verbeterd, zal het voor
gebruikers interessant worden om
gebruik te maken van de mogelijkheid om
de kaart te 'upgraden'.

RECENTE SCANNERS

Van TBSCAN verscheen onlangs versie 43,
terwijl TBSCNX, de residente versie van
deze scanner, bij 31 is gebleven. Van
HTSCAN is versie 18 nog steeds de meest
recente. De beide TB-scanners en HTSCAN
hebben een datafile nodig, die u apart
moet ophalen. De laatste versie van
deze file kwam uit op 23 augustus en
heet VSIG9208. Van het bekende
programma F-PROT van de IJslander
Fridrik Skulason kwam begin deze maand
de versie 2.05 (FP-205.ZIP) uit. Dit
programma is zeer compleet en volledig
menu-gestuurd. Van de genoemde
programma's (en vele andere) staat
steeds de meest recente versie in de
Fido-NOS databank, tel. 035-245395. U
kunt de anti-virus programma's vinden
in File Area 7.

NIEUWE ONTWIKKELING

De TBSCAN zal in de toekomst in een
andere vorm worden verspreid. Alle TB
anti-virus programma's zullen dan beter
op elkaar zijn afgestemd en goed kunnen
samenwerken. In verband met deze
ontwikkeling zullen zij ook steeds,
samengevoegd in EEN pakket, in omloop
worden gebracht. Gebruikers van deze
scanner zullen in het vervolg moeten
zoeken naar TBAVxxx.ZIP. Als eerste zal
versie 5.0 in omloop komen, die
TBAV500.ZIP zal heten.

EINDE OEFENING

Door het einde van Scoop komt ook een
einde aan deze virus-rubriek in de
Beeldkrant. In deze 'kolommen' is er
naar gestreefd het algemene begrip over
virussen te verbeteren, opdat het
risico van besmetting zou afnemen. U
allen wordt een virusvrije toekomst
voor uw computer-hobby toegewenst.
(Chris Bouws)

