503, maa 08 jun '92

EXTREME ULTRAVIOLET EXPLORER

Afgelopen donderdag 4 juni is vanaf
Cape Canaveral een Delta-II raket
gelanceerd, met aan boord de EUVE
kunstmaan. Het is de 24ste lancering
van een Delta-II, die tot nu toe een
succes-score van 100% heeft.

De satelliet aan boord is de 67ste telg
van de Explorer-serie, een reeks
satellieten waarvan de eerste in 1958
al gelanceerd werd. 'EUVE' staat dan
ook voor Extreme Ultraviolet Explorer.
De EUVE zal zeker 18 maanden lang
waarnemingen gaan doen in het extreem
ultraviolet (EUV).

ALL-SKY SURVEY MET DRIE TELESCOPEN

Drie van de vier instrumenten aan boord
zijn telescopen die een zogenaamde
'all-sky survey' moeten gaan uitvoeren.
Zij zullen in de eerste periode van zes
maanden de gehele sterrenhemel in kaart
brengen in het EUV (vergelijkbaar met
wat IRAS en ROSAT deden voor
respectievelijk infrarood en rontgen).

Twee van deze drie zogenaamde
'scanners' zijn vrijwel identiek, zodat
ze gebruikt kunnen worden voor het
controleren van elkaars metingen.
Bovendien kan de all-sky survey
voortgezet worden bij uitval van EEN
van de twee. Deze twee scanners zijn
(evenals de derde) ongeveer zo groot
als een kleine oliedrum, en verrichten
metingen in het golflengte-gebied van
70 tot 400 Angstrom (1 Angstrom is een
tienmiljardste meter). De derde scanner
is gevoeliger voor de 'lage energieen'
binnen het EUV: van 400 tot 760
Angstrom.

DEEP SURVEY/SPECTROMETER

Het vierde, haaks op de andere drie
staande instrument is de Deep Survey/
Spectrometer, die twee doelen tegelijk
nastreeft. De opening van deze
telescoop is verdeeld in zes segmenten.
Van drie van deze segmenten wordt het
licht naar de Deep Survey detector
gestuurd, die werkt met lange
belichtings tijden. Deze zijn mogelijk
doordat de DS/S in de richting van de
schaduwkegel van de Aarde kijkt. De
DS/S zal dan ook gevoeliger opnamen
kunnen maken dan de andere telescopen.
Gedurende het eerste half jaar zal het
instrument in deze stand waarnemingen
doen.

In de spectrometer-helft van de DS/S
wordt de straling van de andere drie
segmenten door middel van 'tralies'
gebroken, en naar drie detectoren
gestuurd. Aan de hand van de onderlinge
verhouding van de gemeten golflengten
zullen zowel de temperatuur als de
chemische samenstelling van de bron
kunnen worden bepaald. Vanaf de zesde
maand zal ruim een jaar lang
spectroscopisch worden waargenomen.

VERWACHTE WAARNEMINGEN

De EUVE zal na het eerste half jaar in
omloop beginnen aan de gedetailleerde
studie van EUV-bronnen. Dit zullen niet
alleen al bekende bronnen zijn, maar
zeker ook tijdens de all-sky survey
ontdekte objecten. Naar verwachting
zullen dit witte dwergen, dubbelsterren
en de buitenlagen van atmosferen van
zonachtige sterren zijn.

Wat de belangrijkste resultaten zullen
zijn valt nog moeilijk te zeggen. De
NASA wees er zelf op dat wanneer al
bekende objekten voor het eerst
gedetailleerd worden bestudeerd, ze
vaak nog verrassende onbekende
verschijnselen vertonen. (Yvo
Krijgsman)

SYNCHROTRON MICROSCOOP

De voorzitter van de Britse Science and
Engineering Research Council (SERC) Sir
M. Richmond en de voorzitter van de
Nederlandse Organisatie voor
Wetenschappelijk Onderzoek (NWO) dr J.
Borgman hebben afgelopen vrijdag 5 juni
in het Britse Daresbury een nieuw type
microscoop officieel in gebruik
gesteld. Deze zogenoemde synchrotron
microscoop werd op de Rijksuniversiteit
in Utrecht ontwikkeld.

De microscoop is de eerste ter wereld
die voor de registratie van
driedimensionale beelden een breed
golflengte gebied kan gebruiken.
Dankzij het brede spectrum en de hoge
intensiteit van synchrotron straling
kan men met de microscoop betere en
scherpere driedimensionale beelden
produceren dan met normale microscopen
mogelijk is. De microscooop werd
ontwikkeld bij de vakgroep Moleculaire
Biofysica van de Utrechtse universieit
in samenwerking met het Daresbury
Laboratory. (Bron: ANP)

TELEFUNKEN BREEDBEELD OOK GOEDKOPER

Na Nokia/Salora, die een breedbeeld TV
van f.3800,- aanbiedt, is nu ook de
prijs van de Telefunken breedbeeld
omlaag. De Blackmatrix TV is wat groter
dan die van Nokia, 81 cm in plaats van
72 cm. Hij kost bijna f.5000,- en heeft
2 tuners en 4 Scart aansluitingen,
waarvan er een geschikt is voor D2-MAC.
De tuner daarvoor moet apart worden
aangeschaft. Telefunken is geen Duits
merk meer, maar een onderdeel van het
Franse Thomson concern, en wordt in
Nederland geimporteerd door Fodor in
Rotterdam. Nokia/Salora zit in
Eindhoven.

Typisch voor breedbeeld TV's is het
(Cinema Scope) 16:9 formaat in plaats
van 4:3 bij gewone TV's. Ze bieden
echter niet de hoge resolutie van de
(nog in ontwikkeling zijnde) HDTV, met
een tweemaal zo groot aantal (1250)
beeldlijnen als bij het huidige PAL
beeld.

COLUMN: VIRUS UPDATE

In de vorige aflevering van deze column
(zie Beeldkrant 492) is ingegaan op de
definitie van een virus en de
wetenswaardigheden van de eerste drie
generaties virussen. De conclusie kon
toen nog zijn dat de meeste virussen
van de eerste drie generaties redelijk
tot goed kunnen worden opgespoord en
opgeruimd met speciale anti-virus
programma's, die als share-ware
beschikbaar zijn. Kortgeleden werd
bekend gemaakt dat de eerste virussen
van de vierde generatie al in Nederland
waren gesignaleerd en van deze virussen
zal het opsporen een groot probleem
worden.

MUTATION ENGINE

De vierde generatie virussen wordt
gemaakt met de Mutation Engine. Dit,
overigens heel knap gemaakte, programma
komt uit Bulgarije. Het is een soort
doe-het-zelf pakket waarmee nieuwe en
bestaande virussen, waarschijnlijk
voorgoed, onzichtbaar kunnen worden
gemaakt. Een virus dat met de Mutatie
Machine is uitgerust, versleutelt
zichzelf volledig en doet dit bij
iedere nieuwe besmetting met een andere
sleutel. Proeven hebben inmiddels
uitgewezen dat, na besmetting van
10.000 gelijke programma's met een
virus van de vierde generatie, geen
twee geinstalleerde versies van het
virus op elkaar leken. Omdat de bekende
virusscanners zoeken naar (inmiddels
bekende) uiterlijke kenmerken van een
virus, zal het duidelijk zijn dat de
bekende zoekprogramma's de vierde
generatie virussen nimmer zullen kunnen
herkennen.

LICHTPUNTJE

Er is bij dit verschrikkelijke nieuws
gelukkig ook nog een lichtpuntje. Heel
beruchte virussen zijn diegene, die
zich vastzetten in de boot sector of de
FAT (de File Allocation Table) van de
harde schijf en de schijf later
onleesbaar of ontoegankelijk maken. In
de boot sector en de FAT is de ruimte
echter beperkt en in ieder geval te
klein om een virus van de vierde
generatie te huisvesten, omdat dat
immers behalve het eigenlijke virus ook
de Mutatie Machine met zich meesleept.

DATABESTANDEN

Het ligt voor de hand om te verwachten
dat de vierde generatie virussen met
name schade zullen aanbrengen aan
gegevensbestanden. Dit kan heel
sluipend gebeuren door, bijvoorbeeld
eens per maand, heel kleine
veranderingen of verwisselingen op de
harde schijf uit te voeren. Omdat geen
scanner het virus herkent en de
beschadiging slechts langzaam
voortgaat, kan het gebeuren dat de
schade pas na jaren wordt opgemerkt, en
tegen die tijd zal geen backup meer
onbesmet of onbeschadigd zijn en wordt
het herstel van de gegevens een
volstrekt onmogelijke opgave.

DOWNLOADEN

Er wordt vaak gesuggereerd dat het
downloaden van programma's van BBS-sen
de grootste bron van besmettingen zou
zijn. Hoewel dat, in de begintijd van
de virus problematiek, misschien wel zo
is geweest, is de realiteit nu wel
anders. De beheerders (sysops) van de
serieuze bulletin boards hebben
maatregelen genomen om binnenkomende
files op virussen te controleren
voordat deze voor download worden
vrijgegeven. Dan blijft de vraag:
'Waaraan herken je het serieuze BBS?'.
Globaal kan worden gezegd dat de betere
BBS-sen een speciaal bestandengebied
hebben voor nieuw binnenkomende files
dat, als het al toegankelijk is voor de
gebruikers, is voorzien van een
waarschuwing dat 'deze files nog niet
zijn gecontroleerd'. Het betere BBS
beschikt verder over een speciaal
bestanden gebied voor anti-virus
programma's, waarin recente scanners en
opruimers staan.

RECENTE SCANNERS

Van enkele veel gebruikte share-ware
programma's kwamen in de afgelopen
weken vernieuwde versies uit. In de
serie produkten van MacAfee zijn,
behalve het opruimprogramma CLEAN, ook
scanners beschikbaar die werken onder
Windows, MS-DOS of netwerken. Het
laatste versienummer van alle MacAfee
programma's is 91. Een andere
uitstekende scanner, die u ook op veel
plaatsen kunt downloaden, is de TBSCAN,
waarvan versie 33 nog steeds de meest
recente is. Van deze scanner bestaat
ook een residente versie, TBSCNX,
waarvan inmiddels versie 31 is
verschenen. De beide TB-scanners hebben
een datafile nodig, die u apart moet
ophalen. De laatste versie van deze
file kwam uit op 28 mei en heet
VSIG9205. Op 29 mei volgde, als
ASIG9206, alweer een extra aanvulling
met belangrijke gegevens. Deze
datafiles worden ook gebruikt door het
programma HTSCAN waarvan versie 17 nog
steeds de meest recente is.

Een volgende keer zullen we ingaan op
het risico van besmetting via
diskettes. (Chris Bouws)

UITKNIPBON VIRUS-INFO

Vanavond hoorde u in onze uitzending
Chris Bouws spreken over
virus-bestrijding met behulp van de
Thunderbyte PC Immunizer. Met
onderstaande uitknipbon kunt u hierover
meer informatie aanvragen. U krijgt dan
door de producent van deze PC
insteekkaart een setje documentatie
toegestuurd dat naast informatie over
de kaart ook algemene
wetenswaardigheden over virussen bevat.
Dit setje heeft men nu al in gebruik en
blijkt, ook voor particuliere
gebruikers, uitstekend te voldoen. Plak
de bon op een briefkaart van 60 cent,
zet er ook uw naam en adres op, en stop
hem in de brievenbus. U krijgt de
informatie dan gratis toegestuurd.

-----------------------------
NOS Radio Redaktie Scoop
Inl. Thunderbyte PC Immunizer

Postbus 1200
1200 BE Hilversum
-----------------------------

