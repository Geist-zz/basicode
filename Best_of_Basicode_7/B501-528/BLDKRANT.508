508, maa 22 jun '92

SPECIAL: COMPUTERVIRUSSEN

In de afgelopen maanden waren computer
virussen weer bijzonder actueel (6
maart: Michelangelo). Bijna elke dag is
er wel weer een ander (nieuw) virus dat
actief wordt en zijn vernietigende werk
doet, ten koste van duizenden manuren
werk. Sommige mensen geloven niet dat
ze getroffen kunnen worden door
virussen. Ze kopieren immers niet
illegaal. Toegegeven, dat vermindert de
kans op besmetting aanzienlijk! Maar
een virus kun je ook op andere manieren
oplopen: ook commerciele pakketten
bevatten af en toe (per ongeluk)
virussen. Virussen bestaan nu eenmaal,
en gaan niet meer vanzelf weg.

DEFINITIES

Ter opfrissing van onze viruskennis nog
even een kort overzicht.

Virussen: actieve infecterende
programma's die zichzelf kopieren in
andere programma's, net zoals een
biologische virussen levende cellen
infecteren (bv. AIDS).

Wormen: programma's die zichzelf
dupliceren zonder andere programma's te
besmetten. Ze nemen alleen enorm veel
ruimte in, en 'vervuilen' de harddisk,
die daarom steeds trager wordt.

Trojaanse Paarden: schijnbaar 'nuttige'
en aantrekkelijke programma's, die
helaas een virus of een worm in uw
andere programma's aanbrengen.

WAT DOET EEN VIRUS?

Een virus is dus een programma dat zich
als ongewenste gast toevoegt aan een
ander programma. Als zo'n besmet
programma gestart wordt, wordt ook het
virus actief, en gaat:
1) weer andere slachtoffers
(programma's) opzoeken en besmetten;
2) naar aanleiding van bepaalde
'triggers' (bepaalde datum, bepaald
aantal keren gestart worden, aantal
dagen dat verstreken is sinds de eerste
startup) grappige of verschrikkelijke
dingen doen, zoals lettertjes laten
'vallen', of een zelfs de complete
harddisk formatteren (alles kwijt!).

BESTRIJDINGSTECHNIEKEN

Er zijn diverse technieken om zich
tegen virussen te beschermen.
Bijvoorbeeld:

1) Zoeken naar virushandtekeningen (de
zogenaamde strains). Ieder virus heeft
zijn eigen identiteit. Deze methode is
als boter na de vis. Men gaat pas
scannen als men iets vreemds ziet
gebeuren, en dan heeft het virus al
toegeslagen.

2) Checksums (of nog beter: CRC's) plus
de lengte van onbesmette programma's
laten uitrekenen, immers: als de
checksum (CRC) verandert, is het
programma gewijzigd, hetgeen op
besmetting zou kunnen wijzen.

3) Het z.g. immuniseren van de files.
Dit houdt in dat aan een programmafile
(dus alleen *.COM of *.EXE files) een
klein programmaatje van circa 900 bytes
wordt toegevoegd, dat als 'voorproever'
eerst wordt uitgevoerd als men het
programma opstart. Als de file
gewijzigd is, dan geeft dit programma
een waarschuwing en de mogelijkheid om
de verandering ongedaan te maken. Een
mooi voorbeeld hiervan vinden we in de
SCAN antivirus programma's (McAfee),
die dus kunnen zien of ze soms zelf
'ziek' zijn.
N.B. een checksum/CRC plus
lengtecontrole programma geeft in dit
geval dus WEL loos alarm, m.a.w. de
methoden 2) en 3) kunnen niet door
elkaar gebruikt worden!

4) Een TSR routine (Terminate and Stay
Resident, beeindig en blijf aanwezig in
geheugen), die continu bekijkt of er
geen ongeoorloofde dingen worden
gedaan, o.a. het wijzigen van de
bootsector (systeem opstart code) van
de harddisk. Helaas bewaren de meeste
bootsector virussen een kopie van de
onaangetaste bootsector, en spiegelen
deze voor aan ieder programma dat om de
bootsector vraagt. Tegen dit laatste
helpt alleen een hardwarematige aanpak,
zoals insteekkaarten als 'PC-cillin' en
'Thunderbyte'.

VEEL GEMAAKTE FOUTEN

Er zijn nog een aantal veel gemaakte
fouten bij het zoeken naar virussen.
Hier zijn een aantal waarschuwingen:

1) Veel bestanden afkomstig uit BBS-en
zijn tegenwoordig gecomprimeerd
(samengeperst). Een virusscanner kan in
een gecomprimeerd bestand NOOIT een
virus vinden, omdat de handtekening
(het kenmerk van het virus) door de
compressie namelijk is versleuteld
(gecodeerd). Pak dus VOOR het zoeken
eerst de ZIP, PAK, ARJ en LHA files
uit, voordat met scannen wordt
begonnen. Er zijn echter wel antivirus
scanners die de samengeperste files
tijdens het scannen 'uitpakken'.
Compressie- programma's zoals Stacker
(Norton) en Superstore (DR-DOS 6.0)
doen dit laatste ook, dus dat is prima!

2) De residente virusdetectors (zoals
Norton Anti-Virus Intercept) kunnen
nooit een virus detecteren als het
m.b.v. het DOS-commando DISKCOPY wordt
binnengehaald vanaf floppy, en ook niet
als u door middel van Laplink of Norton
Commander Link bestanden van een andere
computer overneemt. Ook tijdens een
modem-transfer of bij het terugkopieren
vanaf een tape-backup wordt niets
'gemerkt'.

3) Indien men de 'intercept' utility
heeft draaien in de achtergrond, dan
kunnen communicatie programma's zoals
Procomm, Telix en Smartcom gaan
'hangen' of data verliezen. Dit kan
voorkomen in multi-tasking systemen, of
bij data-overdracht tussen twee
systemen.

NORTON ANTIVIRUS 2.0

Virussen zijn schadelijk en kunnen
enorme schade aanrichten in
programma's, maar vooral ook in
bestanden. De software- gebruiker wil
zich daarom wapenen tegen wat wel
genoemd wordt het computer-AIDS van de
jaren '90. De software industrie haakt
dan ook gretig in met het produceren
van de z.g. virusscanners. Het aantal
anti-virus programma's en nieuwe
releases van bestaande programma's
neemt momenteel explosief toe.

Een van de commerciele anti-virus
pakketten is Norton Anti-Virus (NAV),
waarvan onlangs versie 2.0 is
verschenen. Dit pakket bestaat in twee
uitvoeringen: een DOS versie en een
Windows versie. Beide versies zijn
identiek qua functionaliteit, met
uitzondering van de gebruikers
interface, die iets verschilt. We
bespreken hier daarom alleen de
functionaliteit van de beide versies,
plus de opvallende verschillen.

COMPONENTEN

NAV bestaat uit twee delen:
a) een on-line scanner. Deze zoekt na
opstarten naar virussen, en is na
beeindiging weer non-actief, zonder
geheugenruimte in te nemen.
b) een residente scanner (Virus
Intercept). Deze blijft na het
opstarten permanent in het geheugen
staan en vormt een continue bescherming
tegen binnenkomende virus besmettingen
(zie waarschuwing 2 bij item 'veel
gemaakte fouten'). Als Virus Intercept
actief is, kost dit echter wel een
gedeelte van uw werkgeheugen: bij de
instelling als uitgebreide
virusonderschepper beslaat het
programma 32K, als bootsector
onderschepper 4K. De 'uitgeklede'
versie controleert alleen *.COM en
*.EXE files die worden opgestart.

Een gemakkelijk installatieprogramma is
aanwezig, zodat installeren een fluitje
van een cent is. Alles is typisch
Norton- achtig. Met functietoets F1 is
overal een HELP functie beschikbaar.
Helaas zijn de menu's een beetje wazig.

CHECKSUM BESTANDEN

NAV maakt gebruik van de methode om van
ieder programmabestand afzonderlijk een
'hidden' (verborgen) checksum bestand
aan te maken en dit in dezelfde
directory als het originele programma
op te slaan. Een subdirectory met 10
programma's zal dus eveneens 10 hidden
checksum bestanden bevatten. Dit heeft
tot gevolg dat de testcomputer (386 SX)
met een 260 Mb harddisk in ons geval
zo'n kleine 1 Megabyte aan schijfruimte
moet inleveren, want hoe meer
programma's, hoe meer hidden files.

Dit heeft nogal wat consequenties.
Wanneer een programma van de ene naar
de andere directory wordt gekopieerd,
moet ook het hidden checksum bestand
worden meegekopieerd, om te voorkomen
dat een volgende viruszoektocht
veranderingen detecteert. Maar die
bestanden kunnen niet zomaar worden
gekopieerd. Wie niet over een geschikte
utility beschikt (PCTools), zal met
veel kunst en vliegwerk de bestanden op
DOS-niveau moeten verwijderen.

TRAGE SCANNER

Waar het eigenlijk bij NAV om gaat is
het opsporen van virussen. Dat gaat
echter, vergeleken bij andere
programma's, wel zeer langzaam, en dit
geldt zeker voor de Windows versie. NAV
doet in vergelijking langer over een
totale schijf zoek-operatie dan andere,
vergelijkbare scanners. Dit is
waarschijnlijk te wijten aan het
afwijkende zoekmechanisme. Andere
virusscanners zoeken alleen in de
'virus-gevoelige' delen van een file.
NAV doorzoekt de complete file. Dit zou
het verschil in snelheid kunnen
verklaren.

PERFORMANCE

We onderwierpen NAV aan een
praktijkproef, om te bepalen hoe
doeltreffend de scanner is. Gedurende
de test kwam ineens de melding dat het
'TWIN virus' zich in het geheugen had
genesteld. Bij nadere controle met
andere scanners werd echter niets
gevonden. Anderzijds werden slechts zes
van de negen testvirussen (dit zijn de
meest voorkomende) door NAV opgespoord,
waaronder Michelangelo.

Gelukkig kan de performance van NAV
verbeterd worden door toevoeging van
nieuwe (toekomstige) virus informatie.
Het bijzondere van NAV is dat nieuwe
virus-handtekeningen op twee manieren
kunnen worden toegevoegd:
Handmatig, door de string in te voeren
(dit kan o.a. ook bij Central Point
Anti-Virus).
Automatisch, via het inladen van virus
info-files. Met deze nieuwe virus
informatie kunnen nieuwe virussen
worden opgespoord.
De bekende, reeds in NAV aanwezige
virus strains kunnen NIET gewijzigd
worden, en NAV zelf staat daarom
permanent 'op slot'.

Robbert van Herksen

INFORMATIE

Norton Anti-Virus 2.0 draait op alle
IBM PC's, XT's, AT's en compatibles.
Naast DOS 3.1 of hoger is minimaal 384K
RAM vereist. Het programma is
compatibel met Windows 3.0. De
adviesprijs bedraagt Fl. 279,- (BFr.
5.100). Upgrades zijn voor
geregistreerde gebruikers beschikbaar
voor Fl. 75,- (BFr. 1.400). Deze
prijzen zijn exclusief BTW.

De Norton pakketten, waaronder ook Anti
Virus 2.0, zijn een produkt van
Symantec. De Nederlandse distributeur
is Kern Software Products BV in Leiden,
tel. 071-355655, fax 071-355625.
Distributeur in Belgie is de firma Add
On in Brussel, tel. 02-7257681, fax
02-7250274.

ANTI-VIRUS SOFTWARE IN FIDO-NOS

Het zal u niet ontgaan zijn dat we de
laatste tijd veel aandacht besteden aan
virussen, die een steeds groter gevaar
vormen in de computer wereld, met name
voor de bezitters van een MS-DOS
computer. Naast informatie in gesproken
woord en via de Beeldkrant hebben we
als extra ondersteuning een speciaal
gebied ingericht in de Fido-NOS
databank, tel. 035-245395. In
file-gebied 7 vindt u een groot aantal
recente scanners, schoonmaak
programma's, bestanden met virus
handtekeningen en diverse utilities.
Het gebied wordt beheerd en bijgewerkt
door Wim Sips, die tevens moderator is
van het landelijke echomail-gebied over
virussen, dat u op veel BBS-en kunt
raadplegen (als het meezit, binnenkort
ook in Fido-NOS).

UITKNIPBON VIRUS-INFO

Met onderstaande uitknipbon kunt u
informatie aanvragen over
virus-bestrijding met behulp van de
Thunderbyte PC Immunizer. U krijgt dan
door de producent van deze insteekkaart
een setje documentatie toegestuurd dat
naast informatie over de kaart ook
algemene wetenswaardigheden over
virussen bevat. Dit setje heeft men nu
al in gebruik en blijkt, ook voor
particuliere gebruikers, uitstekend te
voldoen. Plak de bon op een briefkaart
van 60 cent, zet er ook uw naam en
adres op, en stop hem in de brievenbus.
U krijgt de informatie dan gratis
toegestuurd.

-----------------------------
NOS Radio Redaktie Scoop
Inl. Thunderbyte PC Immunizer

Postbus 1200
1200 BE Hilversum
-----------------------------

