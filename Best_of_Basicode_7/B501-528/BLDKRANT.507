507, maa 22 jun '92

INTELSAT-K GELANCEERD

Op dinsdag 9 juni j.l. is vanaf het
Cape Canaveral Air Force Station in de
Verenigde Staten de Intelsat-K
satelliet gelanceerd met behulp van een
commerciele Atlas-2A raket. De
lancering van deze ongeveer 200 miljoen
dollar kostende omroepsatelliet was
drie weken uitgesteld, vanwege slechte
weers omstandigheden en technische
problemen met de motoren van de booster
raketten.

De Intelsat-K satelliet heeft 16
transponders met hoog vermogen aan
boord, die maximaal 32 tv-kanalen
kunnen relayeren. Hoewel in eerste
instantie ontworpen voor beeld-
overdracht, kan de satelliet ook audio-
en data-transmissies verzorgen. De
ontvangende satelliet schotel hoeft
daarbij niet groter te zijn dan 1,2
meter in doorsnee.

Intelsat-K is een geostationaire
satelliet die gepositioneerd wordt
boven de Atlantische Oceaan. Hij zal
een groot gebied bestrijken, waaronder
heel West- en Midden-Europa (tot aan
Moskou), het oostelijk deel van
Noord-Amerika, plus delen van
Zuid-Amerika. Naar verwachting zal de
satelliet eind juli operationeel zijn
en een levensduur hebben van tien jaar.

TEKORT AAN TRANSMISSIE CAPACITEIT

Deze satelliet, de eerste van Intelsat
die geheel is uitgerust met Ku-band
transponders, is gelanceerd met het oog
op een mogelijk tekort aan tv-kanalen
in de Atlantische regio. Dit hing onder
andere samen met de problemen rond de
Intelsat-6 satelliet, die door het niet
goed werken van de Titan draagraket in
een te lage omloopbaan terecht was
gekomen en daardoor onbruikbaar was.
Een maand geleden echter wisten
astronauten aan boord van de space
shuttle Endeavour na drie spectaculaire
ruimtewandelingen deze satelliet van
een nieuwe motor te voorzien. Beide
satellieten zullen nu waarschijnlijk
worden ingezet bij het verslag van de
Olympische Zomerspelen in Spanje,
komende maand. (Uit: Space News)

CONTRACT NASA MET RUSSISCHE FIRMA

Het Amerikaanse ruimtevaart bureau NASA
heeft op donderdag 18 juni een eerste
contract ondertekend voor samenwerking
met een Russisch ruimtevaart bedrijf.
Naar NASA-directeur Daniel Goldin in
Washington meedeelde zal, voorlopig
voor een jaar, de toepassing van
Russische technologie voor het
toekomstige Amerikaanse ruimtestation
Freedom worden bestudeerd. Met het
contract is een bedrag van bijna twee
miljoen gulden gemoeid.

Onderzocht worden met name drie
projecten: het eventuele gebruik van
het Russische ruimtevaartuig Sojoez als
vervangings vervoermiddel om de
terugkeer van de bemanning te
waarborgen, het gebruik van het
automatische koppelings systeem Apas
van het MIR-station en het gebruik van
het MIR-station voor langdurige
wetenschappelijke experimenten als
aanvulling op die van het station
Freedom. De samenwerking verbindt de
NASA aan het Russische bedrijf
NPO-Energyia in Kaliningrad, ten
noorden van Moskou, dat 30.000
werknemers telt. Een dag eerder, op
woensdag 17 juni, tekenden de
presidenten George Bush en Boris
Jeltsin een verklaring over
gezamenlijke ruimtevluchten en de
koppeling van een Amerikaans
ruimtevaartuig aan een Russisch
station. (Bron: DPA/AFP)

COLUMBIA TERUGGEKEERD VAN ONDERHOUD

Afgelopen februari keerde de space
shuttle Columbia, de oudste van de
Amerikaanse shuttlevloot, terug van een
groot onderhoud. De Columbia was de
eerste van de vier ruimtewaardige
shuttles die een dergelijke uitgebreide
controle onderging. Alle shuttles zijn,
vooral gedurende de eerste jaren na het
Challenger- ongeluk, wel gecontroleerd,
maar nooit zo grondig als nu bij de
Columbia.

Gedurende zes maanden was de Columbia
in Palmdale, Californie, bij
shuttlebouwer Rockwell International.
De shuttle werd voor een belangrijk
deel gedemonteerd, waarna de bedrading
en de dragende constructie onder de
loupe werden genomen. Technici begaven
zich bij deze controles zelfs in de
vleugels van de orbiter!

ROESTVORMING IN DELTAVLEUGELS

Bij bovengenoemde controles werd
nagegaan of het geraamte van de shuttle
aangetast was door metaalmoeheid,
scheuren ten gevolge van structurele
belasting tijdens vluchten of
roestvorming. Bij de controles van de
vleugels, zowel visueel als met
instrumenten, werd inderdaad corrosie
aangetroffen. Deze beperkte zich hier
tot de elevons (rolroeren), maar ook in
de body flap (stabilisatievlak onder de
staart) werd roestvorming aangetoond.

Dat de aantasting door roest zich
beperkte tot deze plaatsen, was
makkelijk te verklaren: deze onderdelen
bevinden zich geheel onderaan de
shuttle wanneer deze verticaal op het
lanceerplatform is opgesteld. Vocht zal
zich dan ook juist op deze plaatsen
ophopen. Deze theorie wordt bevestigd
door het feit dat ook bij de Discovery,
die momenteel zijn groot onderhoud
ondergaat, op de genoemde plaatsen
corrosie is aangetroffen. Bij de
Columbia zijn de roestplekken
gezandstraald en daarna overschilderd
met beschermende verf.

EDO-VOORZIENINGEN GEINSTALLEERD

Het groot onderhoud van de Columbia is
gelijk benut voor het installeren van
verbeterde versies van de systemen aan
boord. Na de Endeavour, de nieuwste
shuttle, is de Columbia nu de tweede
orbiter die geschikt is voor
ruimtevluchten tot 16 dagen. De
beperkende factor voor de vluchtduur
was tot nu toe de stroomvoorziening.
Deze bestaat bij de shuttles uit
zogenaamde brandstofcellen, die energie
produceren ten gevolge van een reaktie
tussen vloeibare waterstof (LH) en
vloeibare zuurstof (LOx). Daarbij komt
als bijprodukt water vrij, dat dankbaar
benut wordt voor de drinkwater
voorziening.

Door nu achterin het laadruim van de
Columbia een 'Extended Duration
Orbiter' (EDO) pallet te plaatsen,
bestaande uit acht tanks met
aanvullende voorraden van LH en LOx,
kan gedurende 16 dagen een energie
voorziening van 19 kW worden behaald,
eventueel gevolgd door nog twee dagen
lang 12 kW. Aanvullende verbeteringen
zijn onder andere een verbeterde
neuswiel sturing, krachtiger
boordcomputers en een nieuwe, minder
arbeids intensieve luchtverversing. Al
deze voorzieningen waren overigens al
in de Endeavour aangebracht.

RECORDDUUR SHUTTLEVLUCHT

De Columbia zal tijdens de komende
vlucht, STS-50, de eerste van het
United States Microgravity Laboratory
(USML-1), het in Europa gebouwde
laboratorium Spacelab in het laadruim
meevoeren. Hierin zal gedurende 13
dagen een bemanning van zeven personen
onderzoek doen naar materiaal produktie
en wetenschappelijk onderzoek in
gewichtloosheid. STS-50 zal
vermoedelijk 25 juni gelanceerd worden.
Uiteraard zal nog verder verslag worden
gedaan in de Beeldkrant.

Opvallend is dat de NASA koos voor een
vlucht van 'slechts' 13 dagen, in
plaats van de maximale 16. Volgens een
woordvoerder was de reden hiervoor, dat
men nog wilde onderzoeken hoe de
astronauten medisch gezien reageren op
een langer verblijf in de ruimte. Na
zo'n uitspraak zou je je toch wel gaan
afvragen waar alle ervaring uit de tijd
van Gemini, Apollo en Skylab is
gebleven... (Yvo Krijgsman)

BEELDKRANT 500: NAGEKOMEN ARTIKEL

In Beeldkrant 500 was ruimte
gereserveerd voor de vaste Beeldkrant
redacteuren, zoals Chris van den Berg,
die al sinds vele jaren via (onder
andere) dit medium verslag doet van
alles wat er zich in en rond de
Russische ruimtevaart afspeelt, en
waarvan slechts zeer weinig de Westerse
media bereikt. Helaas liet hij zijn
beurt voorbij gaan door andere
prioriteiten: een enorme informatie
stroom m.b.t. MIR. We geven hem alsnog
een kans...

GOEDE TIMING

Ieder mens zal zich wel eens afvragen:
ben ik nou te vroeg of te laat geboren?
Hij meet dit dan af aan allerlei
gebeurtenissen en ontwikkelingen die
hij niet heeft meegemaakt (te laat
geboren dus) of die hij, als sterfelijk
wezen, niet meer zal meemaken (dan weer
te vroeg geboren). Zelf ben ik
tevreden: ik ben precies op tijd
geboren!

De elektronica begon tot mij door te
dringen toen alles nog met enorme
buizen ging: zelfs nog die A- en
B-series van Philips met top- en
zij-aansluitingen en de
kristalontvanger -wat een geklooi met
dat veertje- beleefde ik als een
wonder. En ik bleef alles als
'wonderen' beleven, vooral toen ik aan
boord van grote marinevliegtuigen met
zenders, ontvangers, radar, sonar, IFF,
etc. mocht pielen.

DRIE WONDEREN

En toen brak 1985 aan: voor mij het
begin -misschien wat aan de late kant-
van het passieve computer gebruik.
Passief, omdat anderen mijn programma's
schreven en ik met de aloude BBC-B met
sideways RAM alleen kon werken onder
begeleiding van mijn goede mentor
Pieter v.d. Oudenrijn. Direct ploften
er drie wonderen op mij neer: het
decoderen van de signalen van amateur
satellieten (de UoSAT-1 of Oscar-11),
het ontdekken van het modem gebruik, en
-daar gaat het hier om- de Beeldkrant
van NOS (toen nog) Hobbyscoop.

KIPPEVEL

Dit wonder bood voor mij enorme
perspectieven. Ik volgde de Russische
bemande ruimtevaart toen al intensief
(toen nog de Salyut-7) en verzamelde
veel interessante informatie van iets
sensationeels, dat zich zes maal per
dag boven onze hoofden afspeelde. Info
die mij vaak kippevel bezorgde alvorens
in mijn archief terecht te komen. In
plaats van vanaf mijn balkon de meute
kond te doen van de verworven info, kon
ik het nu ergens stoppen, waar
geinteresseerden er hun voordeel mee
konden doen.

SCHOUDERKLOPJES

Door de Beeldkrant werd ik enigszins
bekend, kreeg reacties, reacties die
weer info opleverden. Ik las ook de
bijdragen van anderen, werd meer
gemotiveerd, kreeg allerlei
'technische' hulp, belandde zelfs in
het ruimtevaart verslaggevings circuit
en heb het dus in mijn gepensioneerde
status 4 maal drukker dan in mijn
werkende leven. En dat wat ik nu
bijdraag wordt nog gewaardeerd ook!
Deze schouderklopjes hebben meer waarde
dan een -overigens nooit toegekende-
Koninklijke onderscheiding voor 40 jaar
trouwe dienst bij de marine... Bedankt
voor dit alles, Beeldkrant mensen!
Chris v.d. Berg, NL-9165/A-UK3202

GELD VOOR STROOM NODIG

De beheerders van het 23 cm en 70 cm
spraak relais voor zendamateurs en van
het interlink station dat deel uitmaakt
van het vijfpotige landelijke packet
radio netwerk, zitten met een probleem:
een stroomrekening. Het best bewaakte,
hoogste relais van Nederland op de
radio- en TV-toren in Hilversum blijkt
ook nog de beste stroomvoorziening te
hebben: een PTT no-breaknet, dat echter
bijna 70 cent per kilowattuur kost.
Vandaar dat de organisatie achter
PI1NOS, PI2NOS, PI6NOS, PI8NOS en
PI9NOS met f.850,- aan achterstallige
stroomkosten zit.

Help ons de zomer door: stort op het
Scoop Repeaterfonds te Kortenhoef wat u
missen kunt. Onze Postbank rekening is
340.88.86. Wij dreigen anders echt te
worden afgesloten!

