420, maa 17 jun '91

ZELF MET DE VOYAGER MEE

In de jaren 1977-1989 maakten de
Voyager ruimteschepen een grote reis
langs de planeten Jupiter, Saturnus,
Uranus en Neptunus. Vaak werden daarbij
computerfilmpjes vertoond, waarin we de
Voyagers konden volgen. Die nabootsing
is nu beschikbaar voor de PC, al is het
in een erg sobere vorm.

GRANDTOUR

Het programma voor de Voyagerreis heet
Grandtour. Het is afgeleid van het
echte navigatie programma dat in de
jaren 1982-87 werd ontwikkeld op het
Jet Propulsion Laboratory in Pasadena,
Californie, om te helpen bij het
analyseren van de wetenschappelijke
gegevens. We kunnen de passages volgen
van de Voyager 1 langs Jupiter (28
februari tot 10 maart 1979) en van de
Voyager 2 langs Neptunus (20 augustus
tot 13 september 1989). In Amerika is
een diskette te bestellen met de andere
planeet- ontmoetingen en met de vlucht
van de Giotto langs de komeet van
Halley.

VELDGROOTTES

Na binnengaan van Grandtour moeten we
aangeven, met welke videokaart onze
computer is uitgerust en welke passage
we willen bekijken. Vervolgens
verschijnt het eerste beeld van de
gekozen planeet, gezien vanuit het
ruimteschip. De beste manier om met de
weergave vertrouwd te raken is eerst de
zes verschillende veldgroottes te
bekijken. We doorlopen die
mogelijkheden met de toets 'x' (kleine
letter; in het hele programma wordt
verschil gemaakt tussen hoofd- en
kleine letters!)

SCHERMOPBOUW

Het opbouwen van een plaatje kost nogal
wat tijd, op onze computer tien
seconden. Wanneer we bij een boodschap
'Hit any key' een toets indrukken,
blijft ook die melding steeds nog tien
seconden staan, terwijl het programma
onze toets toch echt wel gezien heeft.

Het scherm toont de planeet, de manen
in de buurt, de ring om de planeet en
achtergrond- sterren. Op de planeet
wordt de evenaar getekend, evenals een
aantal lengtecirkels. De grens van dag
en nacht is aangegeven en het punt waar
de zon recht boven staat, is gemarkeerd
met een driehoekje. Twee vierkanten
geven de afmetingen aan van de
gezichtsvelden van de camera's.

INSTELLINGEN

De tijdstap van het programma staat
aanvankelijk op nul. We vergroten hem
met de toets '[' (vierkante
openingshaak). Vervolgens kunnen we het
plaatje van de volgende tijdstap laten
maken door op de 'j' te drukken.
Volgens de handleiding zou dan een
serie plaatjes in gang moeten worden
gezet, maar in de praktijk moeten we
voor ieder volgend plaatje opnieuw op
de toets drukken.

Het standaard gezichtspunt is het
ruimteschip. Met de toets '5' kiezen we
de Aarde als uitkijkpunt. Terug naar de
Voyager gaat met de 'g'. Met een '6'
gevolgd door een '9' kijken we bovenop
de noordpool van de planeet. Dit is de
manier om het hele gebeuren te
overzien.

De toets 'Z' geeft een tekstscherm
waarop alle huidige instellingen worden
vermeld. De 'H' levert een scherm met
informatie over de toetsen die gebruikt
kunnen worden om instellingen te
veranderen. De mogelijkheden staan ook
vermeld in de (Engelstalige)
handleiding, die 34k beslaat. Het
programma verlaten gaat met de 'y'.

VIDEOKAARTEN

Grandtour werkt zwart-wit op Hercules-
en CGA-kaarten en in kleur op
EGA-kaarten (met 128k of meer). De
achtergrond- sterren worden dan
weergegeven met hun echte kleuren. Bij
de planeet en de manen dienen de
kleuren alleen ter onderscheiding; ze
hebben niets te maken met de werkelijke
kleuren. (Overigens zijn de kleuren in
de gepubliceerde Voyagerfoto's ook niet
echt. Een NASA-man heeft ooit gezegd
dat niemand de echte kleuren mooi zou
vinden.)

Een Herculeskaart moet eerst worden
vrijgegeven voor grafisch bedrijf.
Daarvoor gaan we GWBASIC binnen, we
geven de opdracht OUT &H3BF,3 en keren
terug naar DOS. Pas dan kan Grandtour
met succes worden gestart.

BESTELINFORMATIE

Grandtour is diskette 4151 uit de
programmatheek van de MS-DOS
gebruikersgroep. Een 5,25 inch diskette
kost f.6,00. Voor 3,5 inch is de prijs
f.7,50. Per bestelling wordt f.5,00
verzendkosten gerekend. Bestellen bij
de HCC DOS-gg, Antwoordnummer 3909,
3940 ZH Wijk bij Duurstede. Betaling
achteraf per acceptgirokaart. (Pim van
Tend)

PERFECTVIEW

PerfectView is een database- of
kaartenbak- programma voor MS-DOS
computers. Het is geheel
Nederlandstalig. Oorspronkelijk heeft
men het pakket gemaakt om een brug te
slaan tussen de tekstverwerker
WordPerfect en het grote
databaseprogramma dBase. PerfectView
schrijft zijn gegevens naar schijf in
dezelfde vorm als dBase dat doet. De
bediening is overgenomen van
WordPerfect. Zo is functietoets F2
zoeken, F3 help en F7 einde. Erg ver
gaan de overeenkomsten met WordPerfect
overigens niet: in een database-
programma zijn andere dingen te doen
dan in een tekstverwerker.

VOORBEELDEN

Bij PerfectView zit een zestal
kant-en-klare voorbeeld- databases: een
prijslijst, een leden- administratie,
een adressenbestand, een administratie
voor circulerende tijdschriften, een
lijst van dingen die gedaan moeten
worden (agenda), en een database om
gewerkte uren bij te houden. Wie een
van deze toepassingen heeft, kan meteen
beginnen met het invoeren van zijn
eigen gegevens. Wie een ander soort
database wil definieren, moet buiten
het eigenlijke PerfectView (pv) het
zogeheten installatie programma pvi
gebruiken. Meestal dient een
installatie- programma om programma-
bestanden over te brengen naar vaste
schijf. Hier wordt de term echter
gebruikt voor een programma voor het
aanmaken van nieuwe databases.

KAART- EN LIJSTOPMAAK

Basis van een database is de
kaartopmaak. Daarin staat de aard van
alle gegevens aangegeven. Verder is er
de lijstopmaak. De gegevens van een
kaart worden in de lijstopmaak naast
elkaar gezet. In de praktijk van pv zal
bovenaan het scherm een kaart staan
waarin we kunnen wijzigen. Het onderste
deel van het scherm zal gevuld zijn met
een deel van de lijst van alle kaarten.
Zo houden we in de gaten, hoe de kaart
die bewerkt wordt, past in het geheel
van kaarten.

DBASE IV

Bij het bespreken van een programma als
PerfectView kom je er niet onderuit een
vergelijking te maken met het
vlaggeschip onder de database-
programma's, dBase IV. PerfectView kost
een derde van de prijs van dBase IV en
de mogelijkheden zijn
dienovereenkomstig kleiner. Dat is niet
alleen een nadeel: je wordt niet
afgeleid door dingen die je eigenlijk
niet nodig hebt. Er is EEN ding dat
PerfectView kan en dBase niet (zonder
meer): bij een postcode kan PerfectView
automatisch de plaatsnaam en het
netnummer invullen.

BEPERKINGEN

PerfectView kan slechts 1 database
bestand tegelijk geopend hebben.
PerfectView kent geen ingebouwde
programmeertaal; alles is en blijft
handwerk. Wat je ten opzichte van dBase
ook bij eenvoudige toepassingen al gaat
missen is de rapport generator. Daarmee
kun je op een heel eenvoudige manier
mooie afdrukindelingen tot stand
brengen. Bij PerfectView zijn de
mogelijkheden daarvoor vrij beperkt;
eens te meer blijkt hoe slim de rapport
generator van dBase IV eigenlijk is.

SCHERMHULP

Naast een goede handleiding van 143
bladzijden biedt PerfectView
schermhulp. In pvi heb je soms zelfs
het gevoel een handboek op het scherm
te hebben, waarbij ook nog een
programma hoort.

Voor PerfectView is een MS-DOS computer
met minimaal 384 Kb RAM nodig. Het
programma is een produkt van Cyco
Software, Admiraal Banckertweg 2a, 2315
SR Leiden, tel. 071-222707, fax
071-224979. De prijs bedraagt f.495,-
(ex BTW). Het pakket bevat zowel 5,25
als 3,5 inch diskettes. (Pim van Tend)

TWEE HANDLEIDINGEN BIJ PC TOOLS 6.0

Wij kregen ter bespreking een tweetal
Nederlandstalige handleidingen voor het
populaire Utility-pakket PC Tools 6.0
voor MS-DOS computers. In Beeldkrant
343 bespraken we al eerder een boekje
over PC Tools 6.0 (uit de serie
'Snelcursus'), maar dat was te beperkt
om enig nut te hebben. De hierna
besproken boeken zijn wel bruikbare
alternatieven voor de originele
Amerikaanse handleidingen. Ze zijn
Nederlandstalig en daardoor maken ze PC
Tools voor een groter publiek
toegankelijk. Een vergelijking.

GEGEVENS

Boek 1
Titel    : Het grote PC Tools 6.0 Boek
Oorspr.  : Das grosse Buch zu PC Tools
6
Schrijver: Stephani, Maass
Uitgever : A.W. Bruna Uitgevers BV
ISBN-code: 90 229 3723 2
Prijs    : f 59,90 (448 pag.)

Boek 2
Titel    : Werken met PC Tools Deluxe 6
Oorspr.  : Inside PC Tools Deluxe
Schrijver: Stephen L. Nelson
Uitgever : Kluwer technische boeken
ISBN-code: 90 201 2478 1
Prijs    : f 64,50 (388 pag.)

PCBACKUP

Net als de eerder beschreven
Snelcursus, gaan deze boeken pas ergens
middenin de Backup- procedures
beschrijven. Ik vind nog steeds dat een
boek met uitleg over Backup moet
beginnen, na de hoofdstukken Algemeen
en Installatie. Zodra er immers een
backup is gemaakt, kunnen er geen grote
ongelukken meer gebeuren, wat de
nieuwbakken PC Tools gebruiker ook
doet.

PCBACKUP zal ongetwijfeld een van de
meest gebruikte onderdelen van PC Tools
zijn. Het werkt handig en snel, als je
maar weet hoe het moet. De
mogelijkheden van PCBACKUP moeten dan
ook goed zijn beschreven. Boek 1 stelt
wat dat betreft teleur. Slechts 14
pagina's zijn gewijd aan Backup en
Restore (=het weer terugzetten van een
backup). Nog erger is het dat Boek 1
maar EEN soort backup methode noemt: de
Full Backup. Boek 2 gaat dieper op de
verschillende soorten in en is
voldoende volledig in meer dan 30
bladzijden. Een groot pluspunt.

COMPRESS

Dit is ook zo'n belangrijke -want vaak
gebruikte- utility. Het ordent de harde
schijf, waardoor bestanden sneller
gevonden worden. Boek 2 beschrijft
eerst de algemene procedure en gaat
daarna in op de overige bijzonderheden.
Boek 1 doet dat alles door elkaar en is
dus moeilijker te volgen. Weer een plus
voor boek 2.

PC SHELL

Deze 'schil' maakt het mogelijk om
zonder kennis van DOS toch ingewikkelde
bestanden te beheren (kopieren,
hernoemen, verplaatsen, sorteren,
wissen, editen, directory-struktuur
veranderen, enz). Dit veelgebruikte
onderdeel van PC Tools, waarin wel 50
verschillende utilities, staat in boek
2 helemaal achteraan. Het krijgt hier
duidelijk minder aandacht dan in boek
1, dat terecht meer dan twee keer
zoveel pagina's besteedt aan PC SHELL.
Hoera voor 1.

INDEX EN APPENDICES

Boek 1 kent een uitgebreide index,
zodat het opzoeken van een bepaald
onderwerp niet moeilijk is. Bij boek 2
is de index kleiner, waardoor je langer
zult zoeken maar toch meestal wel vindt
wat je zoekt. Boek 1 heeft nog een
aantal Appendices: korte overzichten
van verbindingskabels en hun
aansluitingen, uitleg over het gebruik
van de Hot Keys in de verschillende
utilities (bijv. CTRL-ESC voor het
oproepen van de residente PC SHELL),
startparameters en fout- en
systeemmeldingen. Boek 1 scoort hier
beter.

Boek 2 werkt makkelijk door de vele
scherm- afbeeldingen. Juist de
kleintjes zijn handig, want je ziet al
in het boek wat je later op het scherm
zult tegenkomen. Boek 1 had best wat
meer plaatjes kunnen hebben.
Voordeeltje voor 2.

CONCLUSIE

Beide boeken zijn geschikt voor elke PC
Tools 6 gebruiker. Waarschijnlijk zal
een beginner iets meer profijt hebben
van boek 2: goed leesbaar, veel
illustraties en bovenal: PC BACKUP
wordt goed behandeld. Boek 1 is veel
meer gedetailleerd als het gaat om PC
SHELL (bestandsbeheer). Heel jammer dat
het een grote steek laat vallen in het
hoofdstuk over de backup. Boek 1 is met
appendices iets dikker dan boek 2. De
lettertypes zijn echter verschillend,
waardoor de hoeveelheid tekst ongeveer
dezelfde zal zijn. De prijzen van de
twee boeken verschillen nauwelijks. Het
hangt van uw persoonlijke voorkeur af,
welk boek u aanschaft. Kijk ze beide
eens in bij de boekhandel en maak uw
keus.
Chris van Offeren, Scoop-redactie.

