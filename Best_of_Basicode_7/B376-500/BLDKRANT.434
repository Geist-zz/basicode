434, maa 09 sep '91

UIT BETROUWBARE BRON IN MOSKOU

Tot de vorming van een nieuwe
Unieregering (dus na het Congres van
Volksafgevaardigden en de vorming van
de nieuwe Opperste Sovjet) mogen geen
nieuwe budgetterings beslissingen
worden genomen. De leiding van de
bemande ruimtevaart blijft voorlopig in
handen van de tot dusver functionerende
organen.

De Staatscommissie heeft nog geen
personele wijziging ondergaan.
Voorzitter is nog steeds Kolonel-
Generaal Ivanov, V.L., Chef
Ruimtevaart- eenheden. Overige leden:
de generaals Kryzhko, Shatalov en
Kurinnyy en de burgers Semyonov en
Sergeyev.

Om budgettaire redenen zijn de 2 voor
deze maand geplande ruimtewandelingen
uitgesteld. (In totaal zouden
Artsebarskiy en Krikalyov 8 r/w-en
maken; het blijft dus nu bij de 6 die
al zijn gemaakt.) Tijdens de laatste 2
zouden de zonnepanelen van Kristall
naar Kvant-1 worden overgebracht om
toekomstige operaties met Buran-2
mogelijk te maken en tot een betere
energie voorziening van het complex te
komen. De operaties die voortvloeiden
uit internationale afspraken gaan wel
gewoon door. De voorbereidingen voor de
tiende expeditie (start: 2 okt. 1991)
met gastkosmonauten uit Oostenrijk en
Kazakhstan zijn in volle gang.

UITVERKOOP SOVJET RUIMTE-PROGRAMMA?

Dit door het NOS Journaal, de New York
Times en enkele bladen gepubliceerde
bericht (bronnen: 'onbekende' en een
'anonymus') is ook al gemeld door Radio
Moskou. Het werd daar bevestigd noch
ontkend. Het bericht zal wel met de
nodige korrels zout moeten worden
genomen. De 'onbekenden' zouden Sovjet
ruimtevaart kopstukken (op bezoek in
het Witte Huis) zijn geweest en de
'anomymus' een Amerikaanse regerings
functionaris. Vermoedelijk heeft deze
laatste bij het vernemen van de
budgettaire problemen van de Sovjet
ruimtevaart er zelf enkele dingen bij
gefantaseerd. Rustig kan worden
gesteld, dat het overnemen van de hele
voor de MIR-vlucht noodzakelijke
infrastructuur onmogelijk is, terwijl
het overnemen van een station, dat
technisch voor een groot deel al aan
vervanging toe is, geen aantrekkelijke
zaak is voor de Amerikanen, die zelf
ook al ieder ruimtevaart dubbeltje om
moeten draaien. Mijn 'bron' in Moskou
wist van deze 'uitverkoop' niets af.

OVERKOMSTEN MIR-STATION

Het nog steeds bemande MIR-station komt
in de nachturen over, maar de
doorgangen verschuiven naar de avond,
zodat alweer wat radioverkeer binnen
begint te komen. Op 28 of 29 augustus
1991 is de baan van MIR verhoogd met de
motoren van de Progress-M9. Op 4
september 1991 relayeerde een Moskous
tv-programma een gesprek van Pyotr
Orlov met de MIR-bemanning.
Chris v.d. Berg, NL-9165/A-UK3202

SARA

De Franse Satellite Amateur de Radio
Astronomie (SARA), die samen met onder
andere ERS-1 en UoSAT-Oscar 22 is
gelanceerd, is gebouwd door de Club
Aerospatial ESIEESPACE in Parijs voor
radio astronomie gebruik. In zijn baan
heeft de satelliet een massa van 18 kg
en beschikt hij over een elektrisch
vermogen van 10 W. Zijn afmetingen zijn
45x45x45 cm. De belangrijkste taak van
SARA is het ontvangen van de sterke
radiostraling van de planeet Jupiter in
het spectrum van 2 tot 15 MHz, in
samenwerking met het Observatorium van
Meudon bij Parijs. De meetgegevens
worden uitgezonden op 145,955 MHz met
FM op 300 Baud. De bakenzender is
echter niet kontinu ingeschakeld. (Nico
Janssen, PA0DLO)

NIEUWE RESULTATEN VAN MAGELLAN

Sinds 10 augustus 1990 draait de
Amerikaanse planeet verkenner Magellan
zijn baantjes rond de planeet Venus.
Het voornaamste doel van de verkenner
is het in kaart brengen van deze
buurplaneet van de Aarde, om een beter
begrip te krijgen van de processen die
Venus vorm hebben gegeven. De kartering
van het oppervlak vindt plaats als
Magellan, in zijn sterk elliptische
baan, het dichtst bij Venus is. Bij
Venus kan dit niet op fotografische
wijze gedaan worden, omdat de planeet
is gehuld in een permanent wolkendek.
Daarom bedient men zich van radar
kartering.

SYNTHETIC APERTURE RADAR (SAR)

De radar aan boord van Magellan is van
een bijzonder type: de synthetic
aperture radar maakt gebruik van een
kleine antenne, in het geval van
Magellan slechts 3,7 meter in doorsnee,
maar met behulp van een computer kan
een doorsnee van enkele honderden
meters gesimuleerd worden. Zodoende kan
Magellan een maximale resolutie van 120
meter halen, circa tien keer beter dan
die van zijn voorgangers! Met een
dergelijke resolutie is in de eerste
karterings periode van 243 dagen
ondanks problemen in onder meer de
communicatie al meer dan 80% van het
oppervlak van Venus in kaart gebracht,
en Magellan is al bezig aan een tweede
periode.

BESTUDEREN VAN RADAR-MOZAIEKEN

Met behulp van de radar opnamen die
Magellan maakt, in de vorm van
'noodles' of stroken van 17 km breed en
16.000 km lang, worden mozaieken
gemaakt van het oppervlak, die binnen
de wetenschappelijke wereld op CD-ROM
worden verspreid ten behoeve van
onderzoek. Om eventuele veranderingen
op het oppervlak op te kunnen merken,
worden opnamen van gebieden die eerder
onder de loep zijn genomen vergeleken
met opnamen van hetzelfde gebied van
243 dagen, ofwel 1 opnameserie, terug.

VENUS BLIJKT GEOLOGISCH AKTIEF

Toen NASA-medewerker Wesley Huntress
Magellan- opnamen van twee weken terug
vergeleek met die van 243 dagen
daarvoor, kwam hij tot de conclusie dat
er iets veranderd was op het oppervlak.
Op Venus bleek ergens in de afgelopen
243 dagen een enorme bodem verschuiving
te hebben plaatsgevonden, veroorzaakt
door het venusiaanse equivalent van een
aardbeving. Dit was het eerste bewijs
dat Venus, net als de Aarde, nog steeds
geologische aktiviteit vertoont. 'Van
geen van de andere planeten in het
zonnestelsel is bekend dat hij nog op
zo'n manier evolueert', aldus Huntress.

NIEUWE MOGELIJKHEDEN STUDIE VENUS

Aan de hand van deze gebeurtenis op het
oppervlak kunnen de deskundigen weer
meer leren van onze meest nabije
buurplaneet. Zo kan door middel van
verdere bestudering van de recente
bodem verschuiving bekeken worden hoe
snel de bodem door toedoen van
invloeden van onder meer de dampkring
en temperatuur erodeert. Als er een
soort van aardbevingen voorkomt op
Venus kan dit ons ook meer vertellen
over het inwendige van deze planeet,
waar waarschijnlijk de oorzaak voor een
dergelijke gebeurtenis moet worden
gezocht. Maar uit deze ontdekking
blijkt ook dat we misschien nog meer
over onze eigen planeet kunnen leren
aan de hand van studie van Venus. Want
de Aarde blijkt toch niet zo uniek te
zijn als we eerst dachten...
Yvo Krijgsman

RUIMTE-MUZIEK OP CD

In onze uitzending van afgelopen
woensdag 4 september lieten we u een
paar muziek fragmenten horen van de CD
'Mirror of the Universe'. De
ruimte-muziek op deze bijzondere CD is
afkomstig uit vier succesvolle publieks
programma's over sterrenkunde, gemaakt
door het Artis Planetarium in
Amsterdam, en werd speciaal voor deze
programma's gecomponeerd door Toon
Vieijra en Kemal Ultanur. In totaal
staan er 29 muziek fragmenten op de CD,
met een gezamenlijke speelduur van 60
minuten.

De CD, die op veler verzoek werd
samengesteld, is alleen bij de winkel
van het Planetarium te verkrijgen, en
kost f24,95. U kunt hem ook bestellen
door f24,95 (incl. verzendkosten) over
te maken op giro 2106, ten name van
Artis Planetarium Amsterdam, o.v.v.
'CD'.

SCOOP GAAT VERHUIZEN

Afgelopen woensdag kondigden we het al
aan: met ingang van het nieuwe seizoen
(1 oktober) wordt de zender
programmering op radio en tv gewijzigd.
Voor Scoop heeft dit tot gevolg dat
onze woensdag- uitzending op Radio 1
komt te vervallen (laatste uitzending:
2 oktober). In plaats daarvan krijgen
we op de maandag- avond 30 minuten
erbij. Vanaf 7 oktober zijn we dus
alleen nog op maandag te beluisteren,
en wel van 21.30 tot 22.20 uur via
Radio 5 (op 891 en 1008 kHz van de
middengolf, of via een FM-frequentie op
uw kabelnet).

'NIEUWE' PROGRAMMERING

Hoewel Scoop gewoon Scoop blijft heten,
zullen we wat de onderwerpen betreft
terugkeren naar de oude Hobbyscoop
formule: ruimtevaart, elektronica,
computers, audio, video, (tele)
communicatie, luister- en
zendamateurisme, hobby en techniek. In
principe dus weinig of geen aandacht
meer voor wetenschap en milieu (helaas,
helaas, het zij zo). Wel voor nieuwe
media zoals DAT, DCC en Mini Disc, en
alle verdere ontwikkelingen die ons op
dit gebied nog te wachten staan. En
natuurlijk gaan we door met het
uitzenden van Beeldkranten en computer
programma's in de universele taal
Basicode.

BASICODE SOFTWARE

Wat dit laatste betreft zijn we
overigens geheel afhankelijk van U, de
luisteraars en computer hobbyisten!
Schroom dus niet, schrijf eens een
programma in Basicode (het hoeft echt
niet super groot, fraai of ingewikkeld
te zijn) en stuur het ons toe, zodat
wij uw produkt van huisvlijt over de
radio kunnen uitzenden. U doet er
ongetwijfeld vele mede-hobbyisten een
groot plezier mee!

Als u niet precies weet hoe u een
programma in Basicode moet schrijven,
vraag dan een gratis exemplaar van het
Basicode protocol bij ons aan. Stuur
een briefkaartje naar: NOS Scoop,
Postbus 1200, 1200 BE Hilversum.

