409, maa 06 mei '91

SPECIAL: ZONNE-ENERGIE SYSTEMEN

In deze tweede aflevering uit de serie
'specials' over energie geeft Andries
Pals een beschouwing over
zonne-energie. Aan bod komen met name
tests en meetmethoden voor de
rendements bepaling van
zonnecollectoren en beproevingen van
opslagsystemen.

TESTEN VAN ZONNECOLLECTOREN

Zonnecollectoren geven de zonne-energie
die zij invangen in de vorm van warmte
af aan een warmte transport medium
(water, een andere vloeistof of lucht).
Verreweg het belangrijkste criterium
voor de beoordeling van een
zonnecollector is het rendement waarmee
de opvallende zonne-energie in de vorm
van warmte wordt afgevoerd.

Het rendement is afhankelijk van de
constructie van de collector en van de
eigenschappen van de diverse
onderdelen. Verder wordt het rendement
bepaald door de weers omstandigheden
waaronder de collector werkt:
intensiteit van de zonnestraling,
omgevings temperatuur, windsnelheid
e.d. Met behulp van een rekenmodel kan
een voorspelling van het rendement
worden gegeven, maar om een betrouwbaar
beeld te krijgen is het testen van de
collector noodzakelijk.

Bij de TDP (Technisch Physische Dienst
TNO) kan het rendement van een
collector worden bepaald onder
gedefinieerde omstandigheden. De
gevolgde testprocedure is in
internationaal verband ontwikkeld en
maakt onderlinge vergelijkingen van
verschillende collector uitvoeringen
mogelijk.

RENDEMENTSMETING

Om het rendement te kunnen bepalen,
wordt een methode gevolgd waarbij de
weersfactoren constant gehouden worden.
Het principe van een rendements meting
is eenvoudig: men meet de hoeveelheid
opvallende zonne-energie en de aan het
koelmedium afgegeven energie. Het
quotient van beide is het rendement.

Het rendement van een collector wordt
uitgezet tegen een speciaal
gedefinieerde grootheid, waarin de
buitenlucht temperatuur, de temperatuur
van het warmte transport medium en de
intensiteit van de zonnestraling zijn
verwerkt. Zo'n rendements curve is
karakteristiek voor een collector. De
moeilijkheid is echter dat de
rendements curve dan toch nog beinvloed
wordt door de weers omstandigheden.
Voor de eenduidigheid is het daarom
noodzakelijk om steeds onder
gestandaardiseerde omstandigheden te
testen. In internationaal verband is
een testmethode vastgelegd waarbij
onder gestandaardiseerde omstandigheden
wordt gewerkt.

STANDAARD MEETMETHODE

De vergelijkbaarheid van rendements
metingen vereist een zekere
standaardisatie (een heldere hemel is
bijvoorbeeld een eerste vereiste) van
de omstandigheden waaronder getest
wordt. Aangezien het weer in Nederland
dit nauwelijks toestaat, is een
testfaciliteit voor losse collectoren
ontwikkeld die in een geconditioneerde
ruimte is ondergebracht. De
belangrijkste onderdelen zijn een
kunstzon en een circuit waardoor het
koelmedium van de collector stroomt.

De collectoren worden getest met een
constant gehouden doorstroming van het
koelmedium bij verschillende
temperatuur niveau's. Ook het 'weer'
wordt tijdens de uitvoering van een
meting constant gehouden. De kunstzon
geeft een vaste hoeveelheid licht,
terwijl de temperatuur en de
windsnelheid (gesimuleerd met twee
ventilatoren) steeds op hetzelfde
niveau worden gehouden. Al met al is
bereikt dat onder wisselende
gesimuleerde weers omstandigheden
betrouwbare rendements curven kunnen
worden verkregen die voor onderlinge
vergelijking bruikbaar zijn.

KUNSTZON

De kunstzon (zonnesimulator) is een
paneel met 27 lampen, waarvan het licht
goed overeenkomt met het spectrum van
het zonlicht. De meetresultaten worden
gecorrigeerd voor kleine verschillen
met het werkelijke zon- en daglicht.
Met de kunstzon kunnen collectoren tot
een afmeting van 2 bij 1,5 meter worden
beschenen met een intensiteit die
gevarieerd kan worden van 600 tot 1000
watt per vierkante meter (op een
wolkenloze zonnige dag is de stralings
intensiteit van de zon ongeveer 1000
watt per vierkante meter).

COLLECTORCIRCUITS

De collectoren die aan een test worden
onderworpen zijn aangesloten op een
circuit waardoor het warmte transport
medium stroomt. De aanvoer temperatuur
van de vloeistof of lucht die door de
collector stroomt, wordt constant
gehouden. Nadat het warmte transport
medium in de collector warmte heeft
opgenomen, wordt het in het circuit
weer afgekoeld tot de gewenste aanvoer
temperatuur.

In het circuit zijn opnemers (sensoren)
aangebracht om de temperatuur stijging
van het medium over de collector vast
te kunnen stellen. Voorts worden alle
nuttige grootheden (debiet, licht
intensiteit, omgevings temperatuur,
etc.) voortdurend gemeten.

Er zijn drie verschillende circuits
voor drie verschillende soorten
collectoren: een lage temperatuur
circuit, een hoge temperatuur circuit
en een circuit voor luchtcollectoren.

1) LAGE-TEMPERATUUR-CIRCUIT
Het lage temperatuur circuit
(LT-circuit) is bedoeld voor het testen
van de meest gangbare vloeistof
collectoren, die bij relatief lage
temperaturen werken (tot 90 graden C).
Het LT-circuit heeft water als
transport medium.

2) HOGE-TEMPERATUUR CIRCUIT
Met het hoge temperatuur circuit
(HT-circuit) kunnen metingen verricht
worden aan hoge prestatie collectoren
die doorgaans werken bij veel hogere
temperaturen dan gewone vloeistof
collectoren. Dit circuit onderscheidt
zich onder meer van het LT-circuit
doordat het thermische olie als warmte
transport medium heeft. Hiermee kunnen
tests worden uitgevoerd bij
temperaturen tot 180 graden C.

3) CIRCUIT VOOR LUCHTCOLLECTOREN
Voor het testen van collectoren waarin
lucht als warmte transport medium wordt
gebruikt is een apart testcircuit
voorhanden. Het is een lekdicht circuit
waarin de luchtstroom en de temperatuur
van de aanvoerlucht kunnen worden
geregeld en waarin de temperatuur
stijging van de lucht nauwkeurig kan
worden gemeten.

BUITEN-OPSTELLING

Behalve metingen in een laboratorium
verricht TPD ook metingen aan
collectoren in een buiten- opstelling.
Daarnaast kunnen collectoren nog andere
tests ondergaan. Voorbeelden daarvan
zijn de betrouwbaarheids tests die door
het Instituut TNO voor Bouwmaterialen
en Bouwconstructies (IBBC-TNO) worden
uitgevoerd en de corrosie tests die
door het Metaalinstituut worden gedaan.

TESTEN VAN OPSLAGSYSTEMEN

In de meeste zonne-energie installaties
is een opslagsysteem opgenomen als
buffer tussen het aanbod van
zonne-energie en de vraag naar warmte.
In zulke opslagsystemen is het
opslagmedium meestal water. Het volume
van een opslagsysteem varieert van rond
de 100 liter voor zonneboilers tot
enkele kubieke meters voor ruimte
verwarmings systemen.

Bij de TDP is een testopstelling
voorhanden waarmee de karakteristieke
parameters van een opslagsysteem kunnen
worden bepaald. Deze gegevens zijn van
groot belang voor ontwerpers en
fabrikanten van opslagsystemen. Het
gaat daarbij niet alleen om systemen
waarin water als opslagmedium wordt
gebruikt, maar ook systemen met andere
opslagmedia (zoals paraffine) kunnen
worden getest.

Het opslagsysteem wordt aangesloten op
twee circuits, een voor warmte-aanvoer
en een voor warmte-afname. In een serie
tests worden de volgende parameters
bepaald:
- opslagcapaciteit als functie van de
temperatuur;
- opslagcapaciteit over het gehele
temperatuurgebied waarvoor het
opslagsysteem is ontworpen;
- warmteverliezen;
- opslagrendement onder verschillende
omstandigheden.

De resultaten van de tests worden aan
de opdrachtgever doorgegeven in de vorm
van een gestandaardiseerd testrapport.
Tevens worden de resultaten verwerkt in
een wiskundig model dat het thermisch
gedrag van opslagsystemen beschrijft
onder praktijk- omstandigheden.

DYNAMISCHE TESTS

Het testcircuit voor opslagsystemen
wordt ook gebruikt om aan de hand van
dynamische tests een globaal model voor
verschillende soorten opslagsystemen te
verfijnen. Een computer- programma
regelt de hele testprocedure zodanig
dat het functioneren van het
opslagsysteem kan worden gevolgd onder
omstandigheden zoals die in een
werkelijke zonne-energie installatie
kunnen voorkomen. Het functioneren van
het opslagsysteem wordt dan gemeten en
de bevindingen worden in het model
verwerkt.

Tenslotte kunnen opbrengst berekeningen
worden gedaan voor een complete
installatie waarin het betreffende
opslagsysteem is opgenomen. Daartoe
wordt het model voor opslagsystemen
ingebracht in het 'grote model' waarmee
het functioneren van een complete
zonne-energie installatie wordt
beschreven.

SOLAR PILOT TEST FACILITY

In het kader van het zonne-energie
programma van de Europese Gemeenschap
en het Nederlandse Nationaal
Onderzoekprogramma Zonne-energie (NOZ)
werd op het terrein van TNO in Delft
een zogenaamde Solar Pilot Test
Facility (PTF) opgericht. In diverse
landen van de EG staan vergelijkbare
test faciliteiten.

In de PTF kunnen twee zonne-energie
installaties parallel worden beproefd.
De eerste opstelling (PTF1) is in alle
acht Europese test opstellingen
identiek. Hierin worden gelijke
systemen onder verschillende
klimatologische omstandigheden
beproefd. De PTF1 wordt tevens gebruikt
als referentie bij beproevingen in de
tweede opstelling, de test opstelling
PTF2.

GEBRUIK PTF

De Solar Pilot Test Facility was in
eerste instantie bedoeld voor het
ontwikkelen en toetsen van
rekenmodellen voor zonne-energie
systemen. In EG-verband is inmiddels
een rekenmodel ontwikkeld waarvan
gebleken is dat het de werkelijkheid
zeer nauwkeurig beschrijft. De PTF
wordt ook gebruikt bij het ontwikkelen
van gestandaardiseerde testprocedures
voor acht Europese test faciliteiten.
Tenslotte is de PTF in gebruik voor
beproevingen onder (deels gesimuleerde)
praktijk- omstandigheden, enerzijds
voor componenten tests, anderzijds voor
de analyse van complete zonne-energie
systemen.

TESTEN VAN ZONNEBOILERS

Er kunnen ook zonneboilers worden
getest, systemen dus die uitsluitend
bestemd zijn voor de verwarming van
tapwater. De werking van zo'n
zonneboiler (collectoren, opslagvat,
leidingen- systeem, regelsysteem,
naverwarmings installatie) kan dan
integraal worden beoordeeld.
Verschillende parameters die voor de
werking van een zonneboiler essentieel
zijn, kunnen worden onderzocht en met
behulp van een rekenkundig model kunnen
suggesties voor verbetering worden
gegeven.

NOZ

Het Nationaal Onderzoekprogramma Zonne-
energie (NOZ) speelt een belangrijke
rol bij de tests van dergelijke zonne-
energie systemen. Mede dankzij het NOZ
zijn de benodigde test faciliteiten
gerealiseerd en worden nieuwe
voorbereid.

Het NOZ beperkt zich niet alleen tot
het verschaffen van steun aan projecten
die het testen van zonne-energie
systemen tot doel hebben. Integendeel,
het NOZ is juist opgezet om de
toepassing van zonne- energie systemen
in Nederland in zijn algemeenheid te
bevorderen. Daartoe wordt onderzoek
verricht naar verschillende aspecten
van zonne- energie; ook wordt de
ontwikkeling van nieuwe componenten en
systemen actief begeleid en worden tal
van demonstratie projecten opgezet.

INFORMATIE

Het NOZ wordt beheerd door het Bureau
Energie Onderzoek Projecten (BEOP) van
de Stichting Energieonderzoek Centrum
Nederland (ECN) en gefinancierd door
het ministerie van Economische Zaken.
Nadere informatie over het NOZ is
verkrijgbaar bij:

BEOP-ECN
Postbus 1
1755 ZG Petten
Telefoon 02246-4949

Nadere informatie over test
faciliteiten voor zonne-energie
systemen en componenten daarvan kan men
krijgen bij:

Technisch Physische Dienst TNO-TH (TDP)
Postbus 155
2600 AD Delft
Telefoon 015-788020

Hier kan men ook (schriftelijk) meer
gedetailleerde informatie over
specifieke testprocedures en
test-opstellingen aanvragen. (Bedankt,
Andries!)

