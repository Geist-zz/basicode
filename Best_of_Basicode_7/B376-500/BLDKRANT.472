472, maa 03 feb '92

DE 386/486 PC

Er wordt zoveel flauwekul verkocht over
de nieuwe serie computers met het
i386/486 hart, dat het tijd werd dat er
een zinnig boek over verscheen, te
gebruiken door zowel verkopers als
hobbyisten die bij de tijd willen
blijven. Het boek geeft een compleet
overzicht van mogelijkheden en
problemen die zich kunnen voordoen bij
de installatie van zo'n ingewikkelde
machine die met de Intel 80386 of 80486
is uitgerust. Voor verkopers zou het
verplichte literatuur moeten zijn, voor
hobbyisten een must. Wie zich geen zand
in de ogen wil laten strooien over de
mogelijkheden van de nieuwe PC's, doet
er goed aan de uitgave van de
Muiderkring te lezen die door
H.Fairhead werd geschreven onder de
titel: 'The 386/486 PC: a power users
Guide'. De Nederlandse titel wijkt niet
veel af, maar geeft de simpele titel:
de 386/486 PC. Er is verder ook niet
geprobeerd het boek in een
aantrekkelijk jasje te steken. Maar wie
een beetje geinteresseerd is in de
ontwikkeling van PC's, XT's, AT's en de
moderne, snelle 386/486 computers leest
dit boek als een roman. Het is
buitengewoon goed opgebouwd. Uitgaande
van de nieuwe processoren rekent het
boek terloops even af met de 286 en
waarom dat eigenlijk een mislukking is
geworden, nog wel bruikbaar voor
kantoor doeleinden. En dat alles met
goed onderbouwde argumenten.

VERKOOPPRAATJES ONTZENUWD

Na de uitleg van de processor gaat het
boek in op de voorwaarden waaraan
voldaan moet worden om een computer
goed te laten functioneren. Veel
verkoop praatjes over 'nul waitstates'
worden daarin ontzenuwd. De
computerbus, het soort geheugen, cache
(snel buffer geheugen) en de harddisk
spelen een eminente rol in de totale
prestaties van een 386/486 systeem.
Veel hangt ook af van de toepassing
waarvoor de PC wordt ingezet. Het heeft
niet de minste zin, zegt Fairhead, om
een coprocessor te kopen voor het
bewerken van teksten en zelfs de meeste
spreadsheets spreken de coprocessor
alleen aan als er ingewikkelde formules
en berekeningen met een drijvende komma
moeten worden gemaakt. Er zijn
bovendien meerdere typen coprocessoren.

UITLEG OP VERSCHILLEND NIVEAU

Het voortreffelijk vertaalde boek volgt
de opbouw van een computer op de voet.
Alles wordt op begrijpelijk niveau
uitgelegd zodat ook niet technisch
geinteresseerden volop begrip krijgen
voor de werking van een moderne
machine. Voor de echte computergek
staat het boek vol met aparte kaders
waarin de technische achtergronden
nader worden verklaard. Harry Fairhead,
een onafhankelijk hardware expert uit
Engeland, ontkomt ook niet aan de
bespreking van software ontwikkelingen.
Hij vergelijkt OS/2, Windows en Unix en
komt tot de conclusie dat vooral de
ontwikkeling van standaards een
prijsdaling voor de consument van
software oplevert. Hij voorspelt een
grote toekomst voor OS/2 als vervanger
van DOS en maakt zich zorgen over de
gebrekkige standaardisatie op het
gebied van Unix, waar twee partijen nu
nog de dienst uitmaken, elk op hun
manier. Ook een paar uithalen naar IBM,
die eigen investeringen soms ten koste
van de consument beschermt, kan men van
deze onafhankelijke adviseur
verwachten. Zij maken het boek uiterst
leesbaar en informatief.

STANDAARDBOEK VOOR LIEFHEBBERS

Voor hobbyisten die precies willen
weten wat mogelijk en onmogelijk is met
de nieuwe generatie computers en wat
voor configuratie men moet kiezen voor
bepaalde werkzaamheden is 'De 386/486
PC' een van de betere boeken. Voor
verkopers, die maar al te vaak
flauwekul verkopen om een computer
duurder te maken dan nodig is, of omdat
ze eenvoudig geen verstand van zaken
hebben, zou Fairhead's boek tot
verplichte literatuur verklaard moeten
worden.

Het Muiderkringboek is niet goedkoop,
maar toch zijn geld waard. Het
verscheen in de loop van '91, met de
belofte van de uitgever om een gratis
update tot een jaar na het verschijnen
te zenden. Daarin zou op de laatste
ontwikkelingen rond Windows New
Technology (32-bits besturings systeem
vergelijkbaar met OS/2) en de
stormachtige verovering van PC-land
door Windows ingegaan moeten worden. Ik
ben ook benieuwd naar het commentaar
van de auteur op MS-DOS 5.0 en DR-DOS
6.0 (Hans G. Janssen)

Titel   : De 386/486 PC
Auteur  : Harry Fairhead
Uitgever: De Muiderkring BV, Weesp
ISBN    : 90-6082-348-6
Prijs   : f 59,90

PC REPARATIEGIDS

Wie op grond van het vorige boek heeft
besloten een nieuwe computer te gaan
bouwen of zijn bestaande computer uit
te breiden kan ook bij de Muiderkring
terecht. R.A. Penfold schreef de PC
Reparatiegids, die ingaat op de
praktijk van het samenstellen van uw
eigen kloon. Dit doe-het-zelf boek is
zeker niet zo briljant geschreven, maar
geeft wel een goed inzicht hoe
computers in de praktijk in elkaar
gestoken worden. Echt gaan repareren
met dit boek in de hand lijkt me iets
te avontuurlijk, maar wel is het heel
goed mogelijk de assemblage van een
computer of de uitbreiding van een
bestaande machine zelf te
verwezenlijken.

BEHANDELDE ONDERWERPEN

Onderwerpen die in de Reparatiegids aan
de orde komen zijn software
compatibiliteit, onder meer wat betreft
de BIOS, PS/2 computers, moederborden,
configuraties, AT-instellingen, kabels,
videokaarten, harde schijven, diskette
stations, toetsenborden, poorten en
geheugen uitbreidingen. Alleen al dit
laatste onderwerp is een uitvoerige
beschrijving waard. Het boek heeft ook
een trefwoorden register, zodat zoeken
erin niet moeilijk is wanneer zich
problemen voordoen. (Hans G. Janssen)

Titel   : PC Reparatiegids
Auteur  : R.A. Penfold
Uitgever: De Muiderkring BV, Weesp
ISBN    : 90-6083-344-3
Prijs   : f 34,00

AUTOROUTE EXPRESS

Het pakket AutoRoute Express zou je
kunnen beschouwen als de Reisplanner
voor de automobilist. Het basisidee is
simpel: tik de plaatsen van vertrek en
aankomst in en de computer berekent de
beste (snelste en/of kortste) route, de
afstand in kilometers en de
vermoedelijke reistijd. Handig voor wie
veel verschillende autoritten maakt.

Er zijn tot nu toe zes pakketten voor
verschillende gebieden verschenen:
Europa, Benelux, Duitsland, Frankrijk,
Groot Brittannie en de Verenigde
Staten. Net als bij een gewone
landkaart geldt, dat de nauwkeurigheid
van de informatie toeneemt naarmate het
gebied kleiner is. Omdat wij
voornamelijk binnen Nederland rijden,
kozen we dus voor de Benelux versie van
het pakket.

INSTALLATIE

De Benelux versie bestaat uit drie 3,5
inch DD diskettes (5,25 inch is ook
leverbaar), die zich makkelijk op de
harde schijf laten installeren met
HDINST. Er is ruim 2 Mb vrije ruimte
nodig. Na de eerste opstart is het
mogelijk de standaard instellingen van
de grafische kaart, de printer en de
muis indien nodig te veranderen. Is
alles goed, dan bestaat het openings
scherm uit een grafische kaart van de
Benelux. In kleur zijn de hoofdwegen
goed van de andere typen te
onderscheiden, maar op een monochroom
scherm is er nauwelijks verschil te
zien. De snelheid van de schermopbouw
is ook op een PC/XT goed en is niet
alleen afhankelijk van het type PC,
maar ook van de gewenste mate van
detail.

MENU'S

Met de muis of het toetsenbord worden
de verschillende menu's geactiveerd. De
belangrijkste schermen zijn te bereiken
met ALT-R om de route in te typen,
ALT-T om een tabel op het scherm te
krijgen van de door de computer
berekende route en ALT-K geeft die
route knipperend weer op de kaart.
Daarbij wil de harde schijf nog al eens
voortdurend aktief blijven: vreemd! Het
scherm zoomt overigens automatisch in
op dat deel van de Benelux waar de
route loopt en toont dus duidelijk de
route en de naaste omgeving. De
wegnummers staan keurig langs de wegen
op het scherm. Alleen worden niet de in
Nederland gebruikelijke wegnummers
aangegeven. Voorbeeld: de E35 die het
programma meldt, staat bij ons beter
bekend als de A2. De geschatte reistijd
is aan de optimistische (dus korte)
kant, maar is individueel in te
stellen. Het pakket houdt natuurlijk
geen rekening met files.
Het gebruik van de muis is helaas niet
consequent. Voor het aanklikken van
menu's en opties in de grafische en
tekstschermen moet de muis anders
worden bediend.

EXTRA'S

Het programma kent ook extra's, zoals
wat summiere informatie bij een aantal
(grotere) steden. Heel vreemd is wel,
dat in de tabel het woord 'Aalst:'
staat waar 'Plaats:' had moeten staan.
Onder Info verder nog de hoogte ten
opzichte van zeeniveau, het aantal
inwoners, het postnummer, de
telefoonzone en het adres van de VVV,
met telefoonnummer. Maar aan alleen het
postbusnummer van VVV's heb je weinig
onderweg... De termen 'Postnummer' en
'Telefoonzone' vinden wij overigens
typisch Belgisch/Vlaams. Dat geldt ook
voor de mededeling 'Geen
gazetteerplaats in de buurt'. Wie weet
wat dat betekent, mag het ons zeggen.

SUPER SLOOM SPEL

Dan tot slot het meest teleurstellende
deel van het programma: Het Spel! De
bedoeling is dat er tien
aardrijkskundige vragen beantwoord
worden, waarna de score in beeld komt.
Nou, voordat Vraag 1 verscheen waren we
op de XT dertien en een halve minuut
verder! Al die tijd rammelde de harde
schijf constant. Toen Vraag 2 ook weer
op zich liet wachten, probeerden we met
Ctrl-Break te stoppen, maar dat
resulteerde in een vastloper.

CONCLUSIE

De hoofdtaak -het berekenen van routes-
verricht het programma goed en snel
genoeg. Minder goed zijn de ingebouwde
extra's. Vooral het spel, dat men beter
helemaal had kunnen weglaten. Toch een
aardig en goed bruikbaar pakket voor
wie veel autoreizen maakt. Voor
onderweg is een lap-top aanbevolen!
(Chris van Offeren)

De prijs van de Benelux versie bedraagt
f399 of Bfr7950. Voor nadere
inlichtingen kunt u in Nederland
terecht bij: Digimap, Zuidlarense
straat 24, 2425 VX Den Haag, tel.
070-3663465, fax 070-3298357. In Belgie
is het adres: AutoRoute Express,
Vierbergen N.V., Mechelse steenweg 301,
B-2839 Willebroek, tel. (vanuit
Nederland): 09-3238869581, fax
09-3238867545.

