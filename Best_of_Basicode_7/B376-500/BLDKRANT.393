393, maa 18 mrt '91

WISBARE CD MINIDISC

Terwijl de voorbereidingen voor de
lancering van de Digital Compact
Cassette (DCC) in volle gang zijn, is
er al weer een nieuwe annoncering in
voorbereiding: Sony heeft een 3,5 inch
CD ontwikkeld waarop de consument zelf
tot 80 minuten digitale audio kan
opnemen. De wisbare CD, met de merknaam
'Minidisc', zal in 1992 worden
gelanceerd, zo wordt gesteld door
waarnemers in de elektronica industrie.
Bronnen zeggen dat Sony samen met
Philips al in de lente van 1990 het
medium heeft gedemonstreerd aan platen
maatschappijen om de mening te peilen.
Een andere indicatie dat het bij
Minidisc gaat om een Sony uitvinding
die samen met Philips verder wordt
ontwikkeld, is dat Minidisc gebruik
maakt van hetzelfde codeersysteem als
de DCC, een Philips uitvinding.
Minidisc is afgeleid van Sony's
magneto-optische CD voor opslag van
computergegevens. (Uit: Telecombrief)

VIDITEL AAN BILDSCHIRMTEXT

Viditel, de videotex databank van PTT
Telecom, wordt binnenkort gekoppeld aan
het Duitse Bildschirmtext. Op dit
moment is er in Rotterdam al een
ISDN-proef die een snelle toegang geeft
tot Bildschirmtext. Het wordt niet
mogelijk om Bildschirmtext via Videotex
Nederland aan te roepen. De kosten zijn
te hoog en de commerciele vraag naar
een koppeling is niet groot. Tevens
zijn er een aantal technische problemen
die het geheel bemoeilijken. De Franse
Telecom heeft op de Eurocomm in de RAI
al aangekondigd dat er volgend jaar een
koppeling komt tussen Minitel en
Videotex Nederland. De Europese
Commissie streeft naar een koppeling
van alle Europese nationale netten van
de landen van de EG in 1993. (Uit: de
Muurkrant)

APPLE PORTABLE VERBETERD

Apple heeft niet zoveel succes met zijn
draagbare computer, zoals bekend. Hij
is duur en het scherm is matig. Vandaar
de aangekondigde verbeteringen en prijs
verlaging, zodat het ook mogelijk wordt
Apple functionaliteit onderweg te
gebruiken. In de eerste plaats heeft
men het scherm uitgerust met
'backlight', een verlichte achtergrond
waarmee onder alle licht omstandigheden
het scherm beter afleesbaar is. Verder
is het geheugen uitgebreid, waardoor de
computer geschikt is geworden voor het
komende systeem 7.0. Er zijn nu versies
van met 2 en 4 Mb geheugen. Met een
eventuele extra kaart is het
werkgeheugen tot maximaal 8 Mb uit te
breiden. Een bestaande Macintosh
portable kan ook een nieuw scherm
krijgen voor 1850 gulden. De modellen
2/40 en 4/40 kosten vanaf nu resp. 8900
en 9500 gulden.

MAC-SYSTEEM 7.0

Apple heeft bekend gemaakt dat een
Beta-versie van systeem 7.0 naar 13.000
ontwikkelaars van Mac sosftware is
gestuurd. Daarmee worden de puntjes op
de i gezet, zegt men. Na die evaluatie
zal het nieuwe systeem beschikbaar
komen voor de Mac gebruikers. Systeem
7.0 voorziet in een aantal nieuwe en
handige mogelijkheden. Een ervan is
multi-tasking.

Jammer is het dat het systeem nog niet
beschikbaar is op de MacWorld expo, die
van 15 tot en met 17 mei wordt gehouden
in de Amsterdamse RAI. Het wordt de
vijfde, tevens grootste expo in
Amsterdam, die ooit gewijd is aan
Macintosh toepassingen. Apple stelt
voor MacWorld een CD-ROM samen met
daarop alle deelnemende bedrijven,
andere informatie en demo-software.

REKENEN-TAAL & LESMAKER

Het software pakket 'Rekenen-Taal &
Lesmaker' bestaat uit twee diskettes
(MS-DOS 3,5 en 5,25 inch) en een
gebruiks aanwijzing van 10 pagina's.
Summier, maar meer hoeft hier niet. Dit
alles is verpakt in een keurige
kunststof doos. De manier van
installeren op de harde schijf (niet
strikt noodzakelijk maar wel handig)
hangt vreemd genoeg af van de bron-
diskette. Op de 5,25'' schijf staan de
bestanden gecomprimeerd en moeten eerst
worden uitgepakt. Geen nood, want
uitpakken en installeren gaat
automatisch met het bestandje INSTALHD,
dat er ook voor zorgt dat de
directories SHIPDATA (voor de
programma- bestanden) en LDATA (voor de
leerling- gegevens) worden aangemaakt.
Deze procedure verliep zonder
problemen. Volgens de gebruiks
aanwijzing komt de werkwijze voor de
3,5'' schijf neer op puur handwerk!
Dus: zelf de directories aanmaken en
zelf alle bestanden van diskette naar
harde schijf kopieren. In beide
gevallen dient handmatig nog SHIPDATA
in het PATH te worden opgenomen.
Het hoofdprogramma heet SHIPDATA en
schrijft de resultaten van de
leerlingen op overzichtelijke wijze weg
naar de directory van waaruit SHIPDATA
werd opgestart. De bedoeling is dat de
resultaten van de leerling(en) in de
directory LDATA terecht komen, dus moet
je er steeds op letten het
hoofdprogramma vanuit de directory
LDATA op te starten. Dat kan toch wel
anders, gebruikers vriendelijker?

PROGRAMMA-OPBOUW

Het programma bestaat uit drie delen:
Rekenen, Lessen en Lesmaker. Wat
rekenen betreft, laat het programma
tafels oefenen, vermenigvuldigen,
delen, optellen en aftrekken. Er zijn
niveau's te kiezen, maar echt moeilijk
wordt het zelden; zo zijn de optel- en
aftreksommen beperkt tot getallen van
onder de 100. Dit niveau haalt de
leerling van groep 4 basisschool (rond
8 jaar) al wel. Het reken gedeelte kan
niet worden aangepast of veranderd,
maar dit hoeft geen bezwaar te zijn,
want er zit voldoende afwisseling in de
sommen.

De taaloefeningen kunnen wel naar eigen
idee worden aangepast, verwijderd of
vernieuwd. Dat is in veel gevallen ook
hard nodig, want de variatie is vaak te
klein, zodat een beetje leerling de
antwoorden al gauw uit het hoofd kent.
Om een indruk te geven van de
beperkingen volgt hier een opgave van
de soorten Taaloefening en het aantal
opgaven per categorie tussen haakjes:
ei/ij/y (55), d/t (51), au/ou (45),
g/ch (58), nj/ng/nk (65), u/ui/uu/eu
(31), f/v/w (85), 1/2 klinkers (82),
1/2 medeklinkers (76), eeuw/uw/ieuw
(30), lettergrepen (31), meervouden
(99), mannelijk/vrouwelijk (39),
verkleinwoorden (35), trappen van
vergelijking (79), alfabetische
volgorde (396), zoeken in woordenboek
(131), Franse lidwoorden (30), Engelse
woorden (33). U ziet dat alleen de
alfabetische volgorde er met 396
verschillende opgaven echt gunstig
uitspringt. Maar rond de 30 opgaven per
categorie is echt veel te weinig, zodat
u zelf aan de slag moet om extra
opgaven te maken. Dat kan dan met het
Lesmaker-deel van het programma en
lijkt geen probleem; het hangt
voornamelijk af van uw eigen
creativiteit.

Als toegift is er ook nog het gedeelte
Aardrijkskunde: dat bestaat slechts uit
een opgave waarbij van 25 landen de
hoofdsteden moeten worden ingevuld.

CONCLUSIE

Rekenoefeningen op basisschool niveau
vanaf groep 4. Aan dit deel kunt u zelf
niets veranderen of toevoegen.
Taaloefeningen en Aardrijkskunde bieden
in de standaard uitvoering te weinig
variatie. Maar met het onderdeel
Lesmaker kunt u zelf deze tekortkoming
oplossen. (Chris van Offeren)

Titel   : Rekenen-Taal & Lesmaker
ISBN    : 90-5393-001-9
Prijs   : f 69,00 (Bfrs 1380)
Uitgever: Shipdata Amsterdam
Distrib.: De Muiderkring BV Weesp

LE CHEF: COMPUTER-KOOKBOEK

Het software pakket Le Chef bestaat uit
twee diskettes (MS-DOS 3,5 en 5,25
inch), een duidelijke gebruiks
aanwijzing van 48 pagina's, een
registratie kaart en drie service
stickers waarmee eventueel een beroep
kan worden gedaan op schriftelijke
ondersteuning door de uitgever. Alles
is netjes verpakt in een kunststof
doos. Installeren kan op floppy en op
de harde schijf. In dit geval probeerde
ik een installatie op diskette en die
verliep prima met het bestand INSTALL.
De bediening van Le Chef is menu
gestuurd en geeft geen problemen.
Hulptoets F1 geeft desgewenst
aanwijzingen.

MAGERE RECEPTEN

Eens kijken wat er aan recepten in de
database van dit 'computer kookboek'
zit. Nou, dat valt toch niet mee. In
totaal zijn er slechts 57 gerechten
beschreven; het is de bedoeling dat u
zelf de eigen fantasie gebruikt en de
zaak dan aanvult. In dit opzicht
verschilt Le Chef dus duidelijk van een
gewoon kookboek, want dat hoeft u
tenminste niet voor het grootste deel
zelf te schrijven!

Het programma bevat echter
zoekroutines, die een gewoon boek niet
kunnen bieden. U kunt recepten op titel
terugvinden of op herkomst, aantal
personen, bereidingsduur, vegetarisch,
soort gerecht, kooktoestel, aantal
calorieen, verwijzing, opmerking,
ingredienten, bereiding of op een woord
in alle velden van de database waarin
de recepten zitten. Behoorlijk
uitgebreid dus, maar niet feilloos,
helaas. Want wie op 'alle velden' laat
zoeken naar 'magnetron' krijgt -na
bijna twee minuten zoeken- acht
selekties, waarvan er vier het woord
magnetron helemaal niet bevatten!
Zitten er bugs in het programma? Zoeken
op 'kooktoestel' en dan 'magnetron'
levert na ruim tien seconden gezoek wel
vier juiste selekties op. Op calorieen
(waarom niet de nieuwe eenheid
kiloJoules?) zoeken gaat ook niet echt
lekker, omdat bij 23 van de 57
standaard recepten geen opgave van de
voedings waarde staat. Onhandig is ook
dat het programma niet kan zoeken naar
een gerecht van ONGEVEER xxx cal. Nee,
om zo'n recept te vinden zijn maar
liefst drie zoekakties nodig. De eerste
kijkt of er in het bestand een gerecht
is met precies xxx cal. De tweede keer
kijkt het naar minder dan xxx cal. en
de derde maal naar meer dan xxx cal.

RANDOM MENU

Een willekeurige selektie nu op grond
van 'soort gerecht'. Le Chef adviseert:
Voorgerecht : Pindasoep
Bijgerecht  : Bloemkoolsalade
Hoofdgerecht: Kerrie-visragot (ragout?)
Nagerecht:    Rijstpudding met kersen

Ziet er niet slecht uit, maar ik denk
niet dat dit verhaal u voldoende lekker
heeft gemaakt om Le Chef aan te
schaffen. Ik zou maar een gewoon
kookboek pakken. Daar staan tenminste
al van huis uit veel recepten in, zelf
printen is niet nodig, het is veel
goedkoper en is zeker zo handig in de
keuken naast het fornuis..... (aldus
onze chef-kok Chris van Offeren)

Titel    : Le Chef, het computer
kookboek
ISBN     : 90-72753-23-2
Prijs    : f90,00
Uitgever : SilverBlue Software
Groningen
Distrib. : De Muiderkring BV Weesp

