481, maa 09 mrt '92

SATELLIET-MILIEU-PROGRAMMA NASA

Zonder nieuwe computer-technologie
heeft een satelliet-programma van de
NASA om vanuit de ruimte het milieu op
aarde in de gaten te houden geen
waarde. Dat is de conclusie van een
onderzoek van het Amerikaanse Congres
naar het Waarnemings Systeem voor de
Aarde (EOS) van de Amerikaanse
ruimtevaart organisatie NASA. De NASA
heeft nieuwe technologie nodig om de
gegevens die het systeem verzamelt op
te slaan en toegankelijk te maken.

Het EOS-programma, dat 3 miljard dollar
(ruim 5 miljard gulden) kost, is
ontworpen om continu de afname van de
ozonlaag, het broeikas- effect, het
smelten van de polaire ijskappen, het
verdwijnen van regenwouden en andere
milieu-effecten te meten. Volgens NASA
is het systeem een doorbraak, omdat het
in vergelijking met bestaande systemen
veel meer bijdraagt aan het onderzoek
naar mondiale veranderingen.

Het rapport is opgesteld door de
Algemene Rekenkamer, een onderzoeks
instelling van het Congres. Volgens het
onderzoek is NASA er niet in geslaagd
geschikte modellen te ontwikkelen voor
het opslaan en de verspreiding van de
gegevens van het EOS-systeem. Volgens
de onderzoeks instelling maakt NASA ook
te weinig gebruik van bestaande kennis
op het gebied van technologie en de
verwerking van gegevens die bij andere
Amerikaanse regerings instellingen
beschikbaar is. (Bron: ANP)

SPEURTOCHT NAAR BUITENAARDS LEVEN

Op 12 oktober 1992, precies 500 jaar
nadat Columbus de nieuwe wereld
bereikte, begint de meest uitgebreide
zoekactie naar buitenaards leven die
oooit is ondernomen: het Microwave
Observing Project, ofwel MOP.

Het zoeken naar buitenaardse signalen
is al sinds een jaar of dertig een
nevenaktiviteit van radio-astronomen.
Waarom dus nu al die opwinding? De
reden hiervan is een combinatie van
verschillende factoren die niet veel
verband met elkaar hebben. Op de eerste
plaats heeft het Amerikaanse Congres
eindelijk een uitgebreide en grondige
radio-zoekactie gefinancierd. Het
SETI-programma van NASA (SETI staat
voor Search for Extra Terrestrial
Intelligence) krijgt de komende 10 jaar
een jaarlijks budget van 20 miljoen
gulden. De tweede factor is de digitale
elektronica, die tegenwoordig
geavanceerd genoeg is om op relatief
eenvoudige wijze ontvangers te kunnen
bouwen met tientallen miljoenen
frequentie- kanalen. Het derde en
laatste argument om juist nu met het
onderzoek te beginnen is het toenemende
radioverkeer op aarde. Het zou wel eens
onze laatste kans kunnen zijn om vanaf
de aarde een groots opgezette
radio-speurtocht naar buitenaards leven
te kunnen uitvoeren.

TWEETRAPS-STRATEGIE

Hoewel 20 miljoen gulden veel geld
lijkt, is het maar 0,1 procent van het
jaarlijkse budget van de NASA! Toch is
het binnenhalen van dit geld een grote
triomf voor het honderdtal
wetenschappers dat zich met het project
bezighoudt. SETI is immers
controversieel: veel Congresleden
verwarren het met de jacht op UFO's.
Met het geld kan een grondige zoekaktie
worden gehouden. In verband met deze
grondigheid heeft NASA een tweetraps-
strategie opgezet.

GERICHTE ZOEKAKTIE

De eerste trap is de 'Targeted Search',
de gerichte zoekaktie, waarbij alle
ongeveer 850 zon-achtige sterren binnen
een afstand van 75 lichtjaar worden
onderzocht. Men veronderstelt dat bij
deze sterren de kans op de aanwezigheid
van aardse planeten het grootst is.
Daarom zouden de zon-achtige sterren de
meeste waarneemtijd verdienen.

Hierbij zullen de grootste
radiotelescopen ter wereld worden
ingeschakeld en alle frequenties tussen
1 en 3 GigaHertz (het frequentiegebied
waarbinnen de bekende 21 cm straling
van neutraal waterstof valt) worden
afgetast. De bereikte gevoeligheid zal
groot genoeg zijn om signalen te
ontvangen van buitenaardsen met zenders
die niet krachtiger zijn dan de zender
van de Arecibo-radar op Puerto Rico.

HEMELVERKENNING

De andere trap is de zogenaamde 'Sky
Survey', de hemelverkenning. Daarbij
zal NASA's Deep Space Network worden
ingeschakeld. De antennes van dit
netwerk worden normaal gebruikt om
satellieten te volgen. Nu zullen ze ook
worden ingezet om de hele hemel bij
frequenties tussen 1 en 10 GHz af te
tasten.

Natuurlijk is de hemelverkenning niet
zo nauwkeurig als de gerichte
zoekaktie. Maar wie afkerig is van het
argument dat buitenaardse wezens moeten
voorkomen bij zon-achtige sterren,
alleen omdat WIJ dat ook doen, zal het
nut van de Sky Survey zeker inzien. En
ook degene die van mening is dat
zon-achtige sterren de juiste
onderzoeks gebieden zijn, maar dat
minder dan 1 op 800 van die sterren een
aardse planeet zal hebben, zal het nut
van de hemelverkenning zeker beamen.

De gerichte zoekaktie en de
hemelverkenning zullen, afhankelijk van
de beschikbaarheid van radiotelescopen
en de produktietijd van de benodigde
apparatuur, zes tot tien jaar duren.

BANDBREEDTE

In het verleden is SETI-onderzoek
steeds uitgevoerd met ontvangers die
gebouwd waren voor de
radiosterrenkunde. Maar op enkele
uitzonderingen na zijn de meeste
natuurlijke radiobronnen 'breedbandig',
dat wil zeggen: ze zenden straling uit
over een groot frequentie- gebied. Een
pulsar bijvoorbeeld knippert heel snel
aan en uit, maar het 'licht' dat hij
uitstraalt is 'wit', oftewel bestaat
uit straling van vele verschillende
frequenties.

Als een buitenaards wezen een
radioverbinding tot stand wil brengen,
krijgt hij de meeste waar voor zijn
interstellaire geld als hij al zijn
zendvermogen in een smal
frequentiegebied stopt. Feitelijk
betekent dit dat het signaal beter
'afsteekt' tegen de achtergrondruis.
Maar er zit een grens aan de
bandbreedte die hij kan gebruiken.
Ge-isoleerd interstellair gas smeert
een willekeurig signaal uit over een
bandbreedte van tenminste 1 Hertz. Dit
is dus tevens de minimale bandbreedte
die we kunnen verwachten. Hoe het ook
zij, 1 Hertz is tienduizenden malen
smaller dan de signalen die normaal
gesproken door radio- sterrenkundigen
worden ontvangen. Daarom zijn de
gebruikelijke radiotelescoop-
ontvangers niet erg geschikt voor SETI.

MEERKANAALS-ONTVANGERS

Is het moeilijk om een ontvanger met 1
Hz- kanalen te bouwen? Nee, niet echt.
Maar het probleem is dat we niet weten
op welke frequentie de buitenaardse
zenders zijn afgestemd. We moeten dus
zoveel mogelijk frequenties aftasten,
en dat betekent dat er veel kanalen
nodig zijn. Tussen 1 en 3 GHz zitten
liefst twee miljard mogelijke kanalen.
Met andere woorden: we zoeken naar een
grote grasspriet in een tarweveld!

De digitale autocorrelatie- ontvangers
die voor het nieuwe NASA onderzoeks
programma worden gebouwd, zullen ieder
ongeveer 15 miljoen kanalen kunnen
verwerken, oftewel een 15 MHz groot
frequentiegebied bij een kanaalbreedte
van 1 Hz. Bovendien kunnen de
ontvangers onderling worden gekoppeld,
zodat ze simultaan meerdere malen deze
bandbreedte kunnen ontvangen. Tien jaar
geleden zou het onmogelijk zijn geweest
om zo'n ontvanger te bouwen. Nu kan het
wel, en dat is een grote stap
voorwaarts.

ACHTERGRONDRUIS

De derde factor die we noemden was de
toename van de storing door aardse
zenders. Telefoon netwerken, satelliet
verbindingen... alles draagt bij tot de
ruis in het radio-spectrum van de
aarde. Binnen enkele tientallen jaren
zou het vrijwel onmogelijk kunnen zijn
om zwakke signalen van andere werelden
te ontvangen, tenzij we onze antennes
in de ruimte brengen, of misschien
zelfs naar de achterkant van de maan.
Zelfs vandaag de dag zijn de problemen
al groot. Als we een 'verdacht' signaal
ontvangen, hoe kunnen we er dan zeker
van zijn dat het van buitenaardse
afkomst is, en niet het gevolg van
storing door een Hilversumse
radiozender?

DETECTIE-SOFTWARE

Het antwoord op deze vraag is 'real
time' gegevens verwerking die in de
NASA ontvangers wordt toegepast.
Ongeveer eenmaal per seconde zal met
gespecialiseerde computer software elk
van de tientallen miljoenen kanalen
worden uitgelezen op zoek naar
signalen. Het gaat hierbij niet om
stabiele signalen: doppler verschuiving
(bijvoorbeeld veroorzaakt door de
rotatie van de aarde) zal voortdurend
de frequentie van zelfs de meest
rotsvaste buitenaardse zender doen
veranderen. De detectie- software is
ontworpen om alert te zijn op signalen
die weliswaar regelmatig in de tijd
zijn, maar die langzaam van frequentie
veranderen. Zelfs de gepulste signalen,
zoals die bijvoorbeeld worden
uitgezonden door een roterend
radiobaken, kunnen uit de gegevens van
de gerichte zoektocht worden gefilterd.

AUTOMATISCHE TESTS

Als een verdacht signaal wordt
gevonden, zal de waarneem apparatuur
automatisch enkele eenvoudige tests
uitvoeren, zoals het van de bron af
richten en deze opnieuw opzoeken om te
zien of het signaal er nog is, van
frequentie veranderen, enz. Indien het
signaal de reeks automatische tests
doorstaat, waarschuwen de computers de
sterrenkundigen. Zij zullen nog meer
tests uitvoeren en, als het signaal dan
nog steeds echt lijkt, andere radio-
sterrenwachten inschakelen om
waarnemingen te verrichten. Pas als
blijkt dat de waarneming alle relevante
tests doorstaat, zal de wereld op de
hoogte worden gebracht.

ZIJN WE ALLEEN?

We weten niet wat de kans van slagen
van het project is. Enkele recente
astronomische ontwikkelingen, zoals de
mogelijke ontdekking van een planeet
bij de pulsar 1829-10, hebben het
optimisme doen toenemen dat er in het
Melkweg stelsel vele potentiele
woonoorden zijn. Natuurlijk is het dan
nog mogelijk dat VERSTANDELIJK leven
zeldzaam is. Maar als een paar
beschavingen lang genoeg hebben bestaan
om sondes de ruimte in te sturen is het
niet ondenkbaar dat radioverkeer in het
Melkweg stelsel een alledaags
verschijnsel is, zelfs als organisch
leven niet vaak voorkomt.

Helaas zullen deze speculaties
(positief of negatief) nooit
uitsluitsel kunnen geven omtrent de
hypothese dat we niet alleen zijn in
het heelal. Alleen waarnemingen kunnen
dat. En met ingang van dit jaar zal er
zeer intensief worden gezocht...

Seth Shostak.

JUBILEUM-NUMMER ZENIT

Bovenstaand artikel is overgenomen uit
het tijdschrift Zenit, 19e jaargang nr.
2, februari 1992. Dit is tevens het
200e nummer van dit populair-
wetenschappelijk maandblad over
sterrenkunde, weerkunde, ruimtevaart,
ruimte- onderzoek en aanverwante
wetenschappen en technieken, dat 11
maal per jaar verschijnt onder
auspicien van Stichting 'De Koepel' in
Utrecht. Onze felicitaties gaan uit
naar de Zenit-redactie, en we wensen
hen ook voor de komende jaren een warme
belangstelling toe van het
sterren-minnend publiek.

Tot slot citeren we graag nog even de
hoofdredacteur Eddy Echternach: 'In
Zenit trachten we sinds 1974 allerlei
verschijnselen aan het firmament voor
een breed publiek toegankelijk te
maken. Het is van het grootste belang
dat de sterrenkunde in contact blijft
met de realiteit van alledag. Hoe dat
gebeurt, is in feite niet zo
belangrijk. Laten we er met z'n allen
voor zorgen dat de sterrenhemel
gemeengoed blijft'.

