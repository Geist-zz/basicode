491, maa 27 apr '92

LANCERING EN KOPPELING PROGRESS-M12

De mededeling aan de bemanning van MIR
(gedaan via TDRS Altair op 3 april
1992), dat de lancering van de Pr-M12
zou plaatsvinden op 21 april 1992,
bleek achterhaald te zijn. De reden van
het geschuif met de lancerings tijd is
tot nu toe niet bekend. Pr-M12 werd
gelanceerd vanaf Baykonur op 19 april
1992 te 2229UTC (TsUp en MIR hadden
toen al 20 april). De koppeling aan MIR
vond plaats op 22 april 1992 te
0022UTC. Vastgemaakt werd aan de axiale
koppelpoort van de doorgangs sectie aan
de voorzijde van het MIR complex. De
koppeling had moeten plaatsvinden om
ong. 2320 UTC op 21 april, maar
vermoedelijk, omdat een TV-verbinding
niet goed werkte, was er wat uitstel.
Tijdens de doorgang in oml. 35351,
0042UTC, meldde Vitorenko, dat de
luchtdichte afsluiting in orde was. Hij
rapporteerde 818 mm kwikdruk. Tijdens
de volgende doorgangen sliepen de
kosmonauten. De Pr-M12 heeft het
MIR-station van een nieuwe voorraad
brandstof, uitrusting,
wetenschappelijke apparatuur, voedsel
en water voorzien.
Chris van den Berg, NL-9165/A-UK3202

ANTENNE GALILEO NOG STEEDS GEBLOKKEERD

De antenne van de Jupiterverkenner
Galileo is, ondanks verwoede pogingen
van de vluchtleiding om hem los te
krijgen, nog steeds geblokkeerd.
Gedurende januari en februari werd de
meest recente poging gedaan om de High
Gain Antenna (HGA) los te krijgen. De
HGA is een grote antenne van 4,9 meter
middellijn, die in april vorig jaar
uitgeklapt had moeten worden. Op het
commando dat toen werd doorgegeven aan
de sonde reageerde deze wel door de
motor voor de ontplooiing in te
schakelen, maar voortijdig schakelde
hij zichzelf weer uit.

PROBLEMEN MET DRIE 'BALEINEN'

Zoals al in eerdere Beeldkranten door
mij is belicht, zit het probleem bij de
ontplooiing van de HGA in drie baleinen
van de paraplu- vormige antenne. Deze
drie baleinen zijn, waarschijnlijk
wegens een gebrekkige smering, vast
blijven zitten bovenaan de centrale
antennemast waar ze bij de lancering
tegenaan zaten. De HGA was bij de
lancering opgevouwen om de Galileo toch
aan boord van de space shuttle mee te
kunnen nemen, wiens laadruim slechts
4,6 meter breed is. De Galileo werd op
18 oktober 1989 overboord gezet door de
bemanning van de shuttle Atlantis, en
zette toen koers naar Jupiter. Om deze
reuzenplaneet te bereiken, werd voor
een omweg met een Venus- en twee
Aardpassages gekozen, waarbij de
aantrekkingskracht van deze planeten de
Galileo genoeg snelheid moest bezorgen
om Jupiter te bereiken.

WISSELBADEN-KUUR VOORGESCHREVEN

Bij de poging van de afgelopen twee
maanden werd de Galileo afwisselend aan
de schaduw en het felle zonlicht
blootgesteld. Door het in de ruimte
zeer grote temperatuur- verschil tussen
deze twee uitersten, hadden de baleinen
door uitzetting en inkrimping los
moeten komen. Nu dit resultaat echter
is uitgebleven, zal men dit jaar nog
zeker 5 keer een soortgelijke poging
ondernemen, waarvan de eerstvolgende
deze maand zal plaatsvinden. Als ook
deze kuur van 'wisselbaden' geen
uitkomst biedt, zal in oktober de
omwentelings snelheid van de Galileo
worden vergroot. Op die manier zou de
HGA open moeten worden 'geslingerd'
door de centrifugale kracht.

STUDIE NAAR RESULTATEN BIJ JUPITER

Mochten al deze pogingen vruchteloos
blijven, dan zal het wetenschappelijk
programma van de Galileo zeer sterk
worden aangetast. Een recente studie
heeft aangetoond dat dan in de periode
1995-1997, wanneer de Galileo zowel
Jupiter als zijn manen moet bestuderen
vanuit een omloopbaan, slechts 2.200 in
plaats van de geplande 50.000 opnamen
zal kunnen versturen: een bijzonder
teleurstellende 4,4 procent! Wanneer
men bovendien bedenkt dat Galileo de
eerste en voorlopig ook laatste kans is
om Jupiter van nabij te bestuderen, kan
men zich voorstellen wat een tegenslag
een niet ontplooide HGA zou betekenen.

Overigens zullen, ook zonder een
ontplooide HGA, in december van dit
jaar de (nu nog op de bandrecorder
opgeslagen) opnamen van de planetoide
Gaspra worden doorgezonden naar de
vluchtleiding in Pasadena, Californie.
Dit zal gebeuren via een secundaire
antenne die nu ook gebruikt wordt voor
het doorgeven van commando's. (Yvo
Krijgsman)

JAPANSE MILIEU-SATELLIET

Naast de Europese milieu satelliet
ERS-1 is ook van Japanse zijde
indertijd een radar satelliet
gelanceerd voor onderzoek naar zee,
bossen, hulpbronnen en kustonderzoek.
Deze satelliet JERS-1 kon totnutoe geen
beelden leveren doordat de grote
radar-antenne ingeklapt bleef zitten.
Door allerlei manoeuvres met de JERS-1
is de antenne nu toch losgekomen. NASDA
weet nog niet of de antenne de goede
hoek maakt met het aardoppervlak maar
heeft goede hoop dat de zeer dure
satelliet nu eindelijk zijn
verkenningen zal kunnen gaan doen.

Er is ook nog een Russische satelliet
die radarbeelden maakt: Almaz.
Wetenschappers over de hele aarde
zitten te wachten op beelden die men
kan vergelijken over een langere
periode. Daaruit kan men o.a.
milieuschade vaststellen. Radar
satellieten seinen dag en nacht, weer
of geen weer, beelden door, omdat de
radar dwars door de bewolking kijkt.
(Hans G. Janssen)

KITSAT-A

Sinds 1990 werken studenten van het
Korean Advanced Institute of Technology
(KAIST) in de University of Surrey aan
de bouw van de eerste Koreaanse amateur
satelliet: KITSAT-A. Het ontwerp van
deze satelliet is gebaseerd op het
ontwerp van Oscar 14 en Oscar 22. Hij
moet in juli van dit jaar worden
gelanceerd met Ariane vlucht V52 vanaf
Kourou in Frans Guyana. Daarbij moet
hij in een bijna cirkel- vormige baan
komen op een hoogte van ongeveer 1300
km en met een baanhelling van 66
graden.

PACKET RADIO EN AARDOBSERVATIE

KITSAT-A zal verscheidene systemen
bevatten. Het PACSAT Communications
System (PCS) zal als packet radio BBS
fungeren op dezelfde wijze als bij
Oscar 14 en Oscar 22. Er zal 13 Mbyte
RAM beschikbaar zijn voor berichten en
de transmissie snelheden in de uplink
en downlink zullen 9600 baud of hoger
zijn.

Het Earth Imaging System (EIS) zal een
verbeterde versie zijn van het
soortgelijke systeem in Oscar 22. Het
zal 2 CCD-camera's, 2 lenzen en een
Transputer Image Processing Experiment
bevatten. De ene CCD-camera zal
groot-veld opnamen kunnen maken met een
resolutie van ongeveer 4 km op de
grond. Deze lijkt veel op de camera van
Oscar 22 maar het beeldveld is groter.
De andere CCD-camera heeft een telelens
zodat een resolutie van ongeveer 400 m
op de grond haalbaar wordt.

EXPERIMENTEN

Het Digital Signal Processing
Experiment (DSPE) zal worden gebruikt
als spraak- synthesizer, voor
store-and-forward spraak- relayering en
voor hoge snelheid modulatie
experimenten. Het Cosmic Ray Experiment
(CRE) zal de kosmische straling in de
relatief hoge baan meten en de effecten
van deze straling op microcomputers,
voedings systemen, geheugens en
zonnepanelen bepalen. De CRE-
informatie, die algemeen beschikbaar
zal zijn, is van groot belang voor
toekomstige amateur satelliet
projecten, zoals AMSAT-Phase 3D.

De uplink frekwenties van KITSAT-A
zullen worden: 145,850 MHz (primair) en
145,900 MHz (secundair). De downlink
frekwentie wordt 435,175 MHz. (Nico
Janssen, PA0DLO)

VROEGSTE STRUCTUREN HEELAL ONTDEKT

De NASA-satelliet Cobe heeft aan de
rand van het heelal enorme slierten
materie ontdekt die zeer waarschijnlijk
iets kunnen vertellen over het ontstaan
van clusters van melkweg stelsels. 'We
hebben bewijsmateriaal ontdekt voor de
oorsprong van het heelal', zegt George
Smoot, onderzoeker aan de Universiteit
van Berkeley. Zijn collega Joel Primack
noemt het de ontdekking van de eeuw.
Smoot zegt dat de slierten dateren uit
de vroegste periode na de oerknal. Maar
verder terug dan 300.000 jaar na deze
oerknal kunnen astronomen niet kijken.
En tot op heden konden zij in die fase
geen enkele structuur waarnemen.

De ontdekking geeft een antwoord op de
grote vraag die de astronomen al sinds
lange tijd bezighoudt, namelijk hoe er
in het heelal structuur is ontstaan. Na
de oerknal is de materie gelijkmatig
verspreid. Naar werd aangenomen begon
de vorming van sterren- clusters of al
in de oerknal of veel later erna. De
slierten lijken een onomstotelijk
argument voor de eerste
veronderstelling.

De ontdekker van de slierten, Smoot,
komt over twee weken naar Nederland.
Hij zal verslag doen van zijn
bevindingen op de Journee Relativiste,
een internationaal congres over
astrofysica, dat dit jaar in Amsterdam
wordt gehouden. (Bron: NOS Teletekst)

HUBBLE ONTDEKT SUPERHETE STER

De ruimte-telescoop Hubble heeft in een
ver verwijderd sterrenstelsel de
heetste ster ontdekt die ooit is
waargenomen. Dat hebben Amerikaanse
deskundigen vorige week verklaard. De
ster in het sterrenstelsel de Grote
Magelhaese Wolk is 33 maal heter dan de
Zon. De temperatuur van de ster, die
aangeduid wordt met 'de NGC 2440-kern',
bedraagt 200.000 graden Celsius, zo zei
Sally Heap, een astrofysica van het
Amerikaanse Ruimtevaart bureau NASA.
Zij sprak tijdens een bijeenkomst ter
gelegenheid van de tweede verjaardag
van de lancering van de Hubble
telescoop op 24 april 1990. Volgens
Heap gaat het om een stervende ster die
zijn laatste stralende hoogtepunt
beleeft. Het is een witte ster in een
rode nevel. De Hubble ruimte-telescoop
fotografeerde de ster samen met een
aantal andere sterren voor het eerst in
augustus 1990. Sindsdien hebben
geleerden geprobeerd een steeds
duidelijker beeld van de ster te
krijgen door het licht van de ster en
de rode nevel van elkaar te scheiden.
Daardoor kon ook de temperatuur van het
hemellichaam nauwkeuriger worden
gemeten. Heap sloot niet uit dat er
sterren zijn waar de temperatuur groter
is dan bij de nu ontdekte ster. Naar
haar zeggen zouden er sterren kunnen
zijn waar de temperatuur tot vijf maal
hoger is. (Bron: ANP/REUTER)

LEZING OVER DE ZON IN ARTIS

Op dinsdagavond 5 mei a.s. verzorgt
Prof. dr. C. de Jager in het Artis
Planetarium een speciale voorstelling
over de zon. Zelden realiseren we ons
hoe volkomen afhankelijk we zijn van
deze centrale ster. Vijf miljard jaar
geleden ontstond ons zonnestelsel en
sindsdien koesteren de aarde en de
andere planeten zich in het licht en de
warmte van de zon. De aarde staat net
op de goede afstand: het is hier niet
te heet en niet te koud. Met de
toekomstige ontwikkeling van de zon,
die nog vijf miljard jaar te gaan
heeft, is het lot van de aarde nauw
verbonden. Prof. de Jager uit Utrecht,
emeritus hoogleraar en begaafd
popularisator, zal er het fijne van
vertellen op deze avond voorstelling,
die begint om 20 uur in het Artis
Planetarium aan de Plantage Kerklaan in
Amsterdam. De entree bedraagt 10 gulden
per persoon.

