394, maa 18 mrt '91

DISCOVERY NOG STEEDS AAN DE GROND

Sinds half februari staat de space
shuttle Discovery op lanceer platform
39A te wachten op zijn lancering.
Oorspronkelijk had deze op 26 februari
moeten plaatsvinden, maar scheurtjes in
een scharnier van een klep in de
brandstof leiding tussen de shuttle en
de externe brandstoftank gooiden roet
in het eten. Aangezien de scheurtjes
duidden op metaalmoeheid van de klep,
werd besloten dat deze vervangen moest
worden, omdat hij bij een lancering een
te groot risico zou vormen.

EEN ONGELUK KOMT NOOIT ALLEEN

Zoals u wellicht weet komt een ongeluk
nooit alleen, zo ook bij de Discovery.
Naast de metaalmoeie klep was er nog
een probleem met het manoeuvreer
systeem. Enkele van de vele kleine
raketjes die deel uitmaken van dit
systeem vertoonden lekkage, terwijl in
een andere een slechte lasnaad werd
ontdekt. Besloten werd om een compleet
onderdeel van het systeem, een deel dat
zich links van de staart bevindt, te
vervangen en daarna te testen. Bij deze
test kwam naar voren dat een
verwarmings element van het systeem
defect was, maar dit probleem zou later
op het lanceer platform opgelost
worden.

NIEUWE LANCEERDATUM NOG NIET BEKEND

Op 15 februari werd de Discovery naar
het platform 39A gereden, waar de
volgende dag de militaire lading in het
laadruim werd geinstalleerd. Er werd
toen nog rekening gehouden met een
lancering op 8 of 9 maart. Sindsdien is
er echter weinig gebeurd; de geplande
lancering bleef achterwege en een
nieuwe datum is nog niet bekend
gemaakt.

Het uitstel van STS-39 is het zoveelste
op rij, men denke hierbij aan de
Astro-1 missie, die met ZES maanden
werd uitgesteld! Wanneer de NASA zich
min of meer aan het lanceer schema wil
houden en de zeven voor 1991 geplande
vluchten nog in dit jaar wil
realiseren, zullen ze flink moeten
opschieten. De volgende vlucht, STS-37,
staat voor begin april gepland. Tijdens
deze vlucht zal een observatorium voor
gammastraling in de ruimte worden
gebracht (zie artikel over GRO).
Mogelijk zal STS-39 verzet worden naar
een datum na de lancering van STS-37.

In een recent kritisch rapport over het
shuttle systeem kwam de volgende
kritiek naar voren: 'het is (ook) een
complex systeem dat nog moet bewijzen
dat het zich kan houden aan een
vastgesteld (vlucht)schema'. En het
huidige uitstel lijkt dit, bijna tien
jaar na de eerste shuttle vlucht,
opnieuw te bevestigen... (aldus Yvo
Krijgsman)

LANCERING GAMMA RAY OBSERVATORY

Een hele reeks lanceringen is
aanstaande. Twee in de Verenigde Staten
en een van de Europese ruimtevaart
organisatie ESA in Frans Guyana. Veruit
de belangrijkste is degene die gepland
is omstreeks 4 april met hulp van de
Space Shuttle Atlantis. Het gaat om het
Gamma Ray Observatory, de zwaarste
observatie satelliet ooit gelanceerd.
Aan boord bevinden zich vier
verschillende telescopen, waarmee in
ongekend detail onderzoek kan worden
gedaan naar de meest energierijke
straling die in het heelal wordt
geproduceerd: gammastraling. GRO weegt
17 ton en zal daarmee de zwaarste
civiele satelliet zijn die ooit met
hulp van de Space Shuttle is
gelanceerd.

GRO is de tweede (na Hubble's
ruimtetelescoop) van vier grote
observatoria die NASA in de loop van de
tijd in de ruimte zal brengen. Met deze
observatoria zullen voortaan, in
combinatie met telescopen op aarde,
astronomische objecten over het totale
elektro magnetische spectrum kunnen
worden waargenomen.

ROL VAN LEIDS LABORATORIUM

Een van de vier telescopen van GRO, de
Comptel, is ontwikkeld door
onderzoekers van het Laboratorium van
ruimteonderzoek Leiden, onderdeel van
de NWO-stichting ruimteonderzoek
Nederland (SRON). Deze ontwikkeling
vond plaats in internationale
samenwerking met instituten in
Nederland, Duitsland en de Verenigde
Staten. De Compton telescoop zal
sterrenkundigen voor het eerst in staat
stellen om gedetailleerd waarnemingen
te doen aan buitenaardse bronnen van
gammastraling. Het Leidse laboratorium
van SRON heeft sinds 1978 deelgenomen
aan de ontwikkeling van deze telescoop
en aan de voorbereiding van de gegevens
verwerking.

ATMOSFEER ABSORBEERT GAMMASTRALING

De atmosfeer van de aarde absorbeert de
invallende gammastraling en bovendien
produceren kosmische stralings deeltjes
veel gammastraling in de atmosfeer. Het
is dan ook niet mogelijk om
buitenaardse straling vanaf het
aardoppervlak waar te nemen. Bovendien
passeert gammastraling vrijwel
ongehinderd het materiaal van lenzen en
spiegels. Andere speciale natuurkundige
processen en technieken voor gegevens
verwerking moeten dan ook worden
gebruikt om de gamma-hemel in kaart te
brengen.

De Comptel zal zowel Nederlandse als
buitenlandse astronomen in staat
stellen een groot aantal astrofysische
objecten en verschijnselen te
bestuderen. Daaronder vallen de zon,
supernovae, neutronensterren,
dubbelsterren, pulsars (snel
ronddraaiende sterren), quasars (op
sterren gelijkende objecten), actieve
melkweg stelsels, instellaire materie
(stof tussen de sterren) en kosmische
straling.

CANADESE TELECOMMUNICATIE

De volgende Europese lancering bij de
evenaar in Frans Guyana wordt verricht
in opdracht van Telesat Canada, de
organisatie die in dat land de
telecommunicatie verbindingen per
satelliet verzorgt. De te lanceren
satelliet heet Anik E2 en zal meegaan
met Vlucht 43. Anik is het Eskimo woord
voor 'broeder'. Volgens de Canadezen is
deze omschrijving van toepassing op de
belangrijke rol die communicatie
satellieten spelen bij de verspreiding
van radio, TV en het telefoon verkeer.
Canada is tenslotte het op een na
grootste land ter wereld. De Anik zal
56 TV-kanalen kunnen overbrengen via 24
36 MHz brede C-band transponders en 16
54 MHz brede Ku-band transponders. De
C-band is zoals bekend het 6/4
GigaHertz gebied en de Ku-band is het
14/12 GigaHertz gebied. De Anik heeft
een startgewicht van 3000 kilo. Hij is
grotendeels in Canada gebouwd en
getest. Een tweede Anik zal later nog
door Arianespace worden gelanceerd. Bij
Ariane Vlucht 44 vanuit Kourou in mei
zal de ERS-1 (een aard observatie
satelliet met een belangrijk aandeel
van Fokker) worden gelanceerd.

INMARSAT'S TWEEDE GENERATIE

Op Cape Canaveral is de tweede van vier
nieuwe generatie Inmarsat satellieten
met succes gelanceerd. De satelliet is
gebouwd door British Aerospace en Matra
France volgens het Eurostar concept.
Het telecommunicatie gedeelte is
gemaakt door Hughes Aircraft in de USA.
Daarmee zal de capaciteit van Inmarsat,
de internationale organisatie die zich
bezig houdt met mobiele communicatie
over de hele wereld, weer aanzienlijk
zijn uitgebreid. De levensduur van de
nieuwe Inmarsats (opvolger van de
Marecs reeks) wordt geschat op 10 jaar.
Er zijn 250 tweeweg systemen aan boord
in de L- en C-band (1,6 en 3,6 GHz).
Ter vergelijking, de Marecs beschikte
over 50 kanalen, alleen geschikt voor
spraak. De nieuwe satelliet krijgt een
plaats op 30 graden oost boven de
evenaar. De lanceringen van de nummers
3 en 4 staan gepland voor eind 1991 en
begin 1992. De eerste Inmarsat van de
nieuwe reeks werd op 30 oktober 1990
gelanceerd.

NIEUWE GREEN BANK RADIOTELESCOOP

In november 1988 stortte de
draagconstructie van de 91 meter
radiotelescoop van Green Bank in elkaar
(metaalmoeheid?). Nu zijn er plannen
voor een nieuw instrument op dezelfde
plaats. Effectief wordt het een
volledig wendbare 100 meter parabool,
vergelijkbaar met die van Effelsberg in
Duitsland. De telescoop zal een focus
hebben aan de rand van de parabool,
zodat de ontvanger slechts aan 1 arm
bevestigd kan worden, los van de
parabool, en zodat de ontvanger het
beeldveld van de telescoop niet
verstoort. De antenne moet dan wel iets
groter worden uitgevoerd (110 x 100
meter).

De onderdelen van het instrument zullen
met 2000 actuators worden voorzien,
waardoor de perfecte parabool
gehandhaafd kan worden, ongeacht de
wisselende invloed van de zwaartekracht
in de verschillende standen van het
instrument. Zo hoopt men nog effectief
te kunnen waarnemen op een golflengte
zo klein als 3 mm. Zonder die actuators
zou de kleinst bruikbare golflengte 2
cm zijn.

De bouw van het instrument gaat 75
miljoen dollar kosten. Men hoopt dat de
telescoop in 1995 in gebruik genomen
kan worden. (Uit: New Scientist)

POOLIJS-TELESCOOP ZOEKT NEUTRINO'S

Amerikaanse onderzoekers zijn van plan
om een blok poolijs met een inhoud van
een kubieke kilometer om te bouwen tot
een 'telescoop' voor neutrino's.
Neutrino's zijn elektrisch neutrale,
massaloze elementaire deeltjes die
reizen met vrijwel de snelheid van het
licht. Omdat ze bijna geen
wisselwerking vertonen met gewone
materie, zijn ze erg moeilijk op te
sporen. De meeste neutrino's die de
aarde bereiken (onder meer vanaf de
zon) schieten er dwars doorheen.

FOTODETECTOR

Om voldoende neutrino's op te pikken is
een zeer grote 'antenne' nodig. Alleen
dan is de kans groot genoeg dat sommige
ervan een wisselwerking aangaan met een
atoom. Wanneer een dergelijke botsing
plaats vindt, moet deze worden
geregistreerd. Dat kan door het licht
dat bij de botsing vrijkomt te meten
met een fotodetector. Een bestaande
Japanse telescoop voor het bestuderen
van zonneneutrino's bestaat uit
fotodetectors die zijn opgehangen in
een grote tank met water. Het
Amerikaanse plan is om te gaan werken
met een groot blok natuurijs. Het
voordeel van ijs boven water is dat het
neutrino's met een veel (tot wel 1000
keer) grotere energie zal kunnen
oppikken. Zulke hoge energieen komen
onder meer voor bij 'kosmische'
neutrino's (niet afkomstig van de zon).

DOELTREFFEND EN GOEDKOOP

Volgens een initiatiefnemer tot het
Amerikaanse plan, Francis Halzen van de
Universiteit van Wisconsin, vormt de
ijstelescoop een uitstekende manier om
neutrino- astronomie te doen. Het
instrument zal niet alleen hoge-energie
neutrino's kunnen detecteren, maar
bovendien bijzonder goedkoop zijn.
Volgens Halzen is het bedoeling om
simpelweg fotometers in geboorde gaten
in het ijs te hangen en die vervolgens
te laten vastvriezen. De diep in de
ijslaag verzonken fotometers zullen het
voor botsing kenmerkende lichtsignaal
kunnen oppikken. De zeer lage
temperatuur maakt de instrumenten
uiterst gevoelig en nagenoeg
storingsvrij. De telescoop kan naar
believen worden uitgebreid door over
een groter stuk poolijs fotometers te
laten verzinken. Voorlopig heeft Halzen
van de National Science Foundation een
subsidie gekregen om tien testgaten te
boren bij het Antarctische proefstation
van de Amerikanen. Zijn eerste doel is
om de optische kwaliteit van het
natuurijs te bepalen en te onderzoeken
of licht uitgezonden bij eventuele
neutrino- botsingen de detectors
inderdaad kan bereiken.
(New Scientist - NRC Handelsblad)

