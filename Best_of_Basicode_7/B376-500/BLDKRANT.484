484, maa 23 mrt '92

VIRUS MINSTE RISICO VOOR PC-NETWERK

Computervirussen en -criminaliteit
vormen het minste risico voor
pc-netwerken. De meeste schade in
netwerken ontstaat door foute
bediening, onachtzaamheid, gebruik van
slecht materiaal, verkeerde
instructies, ondoordachte procedures,
rammelende organisatie, onvoldoende
bescherming en een gebrek aan een
calamiteitenplan. Dit bleek vorige week
op een seminar over pc-netwerk
beveiliging in Alphen aan den Rijn, dat
het raadgevend informatiebureau
Applicare samen met de afdeling
computer criminaliteit van de
Amsterdamse politie had georganiseerd.

VIRUS-PANIEK BUITEN PROPORTIE

Volgens de organisatoren is begin deze
maand volslagen onnodig paniek rond de
mogelijke gevaren van het Michelangelo-
virus gezaaid. Veel meer aandacht
verdient volgens hen een goed
preventief beleid, waarmee schade aan
netwerken voorkomen kan worden door een
systematische vermindering van de
risico's. Terwijl telkens blijkt dat de
schade door computer criminaliteit en
virussen enorm meevalt, krijgen de
inbrekers en criminelen buiten-
proportionele aandacht, aldus R. Kroon
van het adviesbureau.

ONVOLDOENDE BEVEILIGING

Uit de praktijk blijkt dat bij veel
bedrijven en overheids instellingen
nauwelijks of geen sprake is van
pc-netwerk beveiliging. Het komt
regelmatig voor dat de toegang tot
gebouwen goed wordt bewaakt, maar de
echte geheimen van het bedrijf of
instelling op de meest simpele wijze
met behulp van een telefoon of
eenvoudige apparatuur gestolen kunnen
worden.

EIGEN MEDEWERKERS

Uit onderzoek is gebleken dat bij
computer criminaliteit vrijwel altijd
medewerkers van de eigen organisatie
betrokken zijn. Het zijn over het
algemeen jonge mensen met een
gemiddelde leeftijd van 25 jaar, vaak
met een hoge opleiding. Dikwijls hebben
zij een vertrouwens positie binnen de
onderneming. Zij verrichten hun daden
soms uit geldzucht. Meestal zijn wraak
of frustratie in verband met een
gemiste promotiekans of ontslag
aanleiding tot dit criminele gedrag.

ALTIJD AANGIFTE DOEN

D. Komen, groepsleider van de afdeling
computer criminaliteit van de
Amsterdamse politie, is van mening dat
altijd aangifte moet worden gedaan van
computer criminaliteit. Vele
organisaties en bedrijven leggen een
volgens hem onterechte weerzin aan de
dag om in geval van fraude of diefstal
van gevoelige gegevens naar buiten te
komen. Zij menen het vertrouwen van het
publiek, overheid of klanten te
verliezen door aangifte van computer
criminaliteit te doen. De recherche is
echter van mening dat aangifte
preventief kan werken, zowel binnen als
buiten het bedrijf. (Bron: ANP)

HANDBOEK VOOR MS-DOS PROGRAMMEURS

Na een reeks boeken voor gebruikers van
MS-DOS 5 is er nu, speciaal voor
programmeurs, een Nederlandse vertaling
van de oorspronkelijke Microsoft MS-DOS
5 referentiegids door Kluwer
uitgebracht. Het boek (niet bedoeld om
in de DOS omgeving te leren
programmeren) is bij uitstek geschikt
voor eenieder die bekend is met de
instructies en de architectuur van de
Intel 8086 processor familie en die
door middel van machinetaal optimaal
gebruik wil maken van de vele nieuwe
mogelijkheden die de MS-DOS 5 kernel
biedt. Daar MS-DOS opwaarts compatibel
is, kan dit boek ook gebruikt worden
voor eerdere versies.

Ook voor de programmeurs die met C,
Pascal en zelfs Basic werken is het een
nuttig naslag werk, daar al deze talen
de mogelijkheid hebben om in
machinetaal geschreven modules in de
programma's op te nemen. De Bios
interrupt routines worden wel genoemd,
maar vallen buiten het bestek van dit
boek.

MS-DOS KERNEL

In de eerste hoofdstukken wordt
duidelijk en gemakkelijk leesbaar
ingegaan op alle onderdelen van de DOS
kernel, zoals het file systeem, I/O
devices, language support, netwerk-,
programma- en geheugenbeheer. Bij de
verschillende onderdelen komen naast de
DOS functies ook de bijbehorende
structuren van parameter blokken
uitgebreid aan de orde en bij de
behandeling van de in DOS aanwezige
devices zoals CON, COM, PRN en AUX
wordt ook aandacht besteed aan het
externe device ANSI.

Het hoofdstuk programmabeheer
beschrijft hoe het DOS besturings
systeem te werk gaat bij het laden en
uitvoeren van BATCH, TRS, OVERLAY, COM
en EXE bestanden. Ook hierbij worden de
diverse parameter blokken besproken en
wordt naast uitleg over het beheer van
het conventionele geheugen het hoge RAM
geheugen behandeld. De op de Intel 286,
386 en 486 processoren aanwezige 20e
adreslijn, die toegang geeft tot het
HMA (High Memory Area) waarin DOS hoog
kan worden gezet, komt ook bij het
geheugenbeheer aan bod. Kortom, alles
wat de MS-DOS kernel te bieden heeft
komt aan de orde en wordt beknopt maar
volledig behandeld, kompleet met
verwijzingen naar de betreffende DOS
functies en structuren.

INTERRUPTS

Dit deel van het boek besteedt
uitgebreid aandacht aan de DOS
interrupts. Er wordt ook weer beknopt
maar duidelijk inzicht gegeven omtrent
het in programma's afhandelen van
'onderschepte' interrupts. De Multiplex
interrupt 2Fh, waarmee toegang kan
worden verkregen tot de diensten van de
DOS geheugen residente programma's
zoals PRINT, SHARE en APPEND, wordt met
inbegrip van de 'task switching'
functies uitvoerig behandeld. Verder
komen in een apart hoofdstuk de
interrupt 21h functies overzichtelijk
een voor een aan bod. Bij alle functies
worden de register instellingen,
parameters en terugkeer waardes
gegeven, alsmede een verwijzing naar
verwante functies. Bij verouderde
functies uit eerdere DOS versies wordt
vermeld door welke nieuwe functie deze
is vervangen. Jammer is, dat niet per
interrupt is aangegeven vanaf welke DOS
versie de betreffende interrupt geldig
is. (Handig voor het schrijven van
programma's die ook onder eerdere DOS
versies moeten kunnen werken.) Bij het
overzicht van alle interrupt 21h
functies wordt dit wel genoemd. (dus
even bladeren)

In het laatste gedeelte van het boek
komt de device driver zeer uitgebreid
aan de orde. Alle functies van blok- en
karakter- device drivers worden
duidelijk behandeld en ook hier zijn de
diverse structuren overzichtelijk en
kompleet in tabellen weergegeven.

CONCLUSIE

Al met al een boek dat (afgezien van
een foutje op pagina 472: carriage
return karakter ASCII 20h) bij het
schrijven van modules en programma's
voor DOS computers een waardevol
naslagwerk is en bij elke programmeur
onder handbereik in de boekenkast hoort
te staan. (Luut Looyenga)

Titel    : Handboek voor MS-DOS
programmeurs
Auteur   : Microsoft Press
Uitgever : Kluwer technische boeken
ISBN     : 90 201 2591 5
Prijs    : f 89,50

VIDEOTEX OP ATARI ST

Via de bladen STart (Uitg. Divo in
Capelle a/d IJssel) en Atari Nieuws
Magazine (ACN Haarlem), die zich op de
Atari-ST gebruikers richten, heeft men
een Videotex-schijf verspreid met een
soortgelijk programma als er al voor de
PC te verkrijgen was voor f25,-.
Alleen, dit programma is dus gratis
voor de abonnees van die bladen. Dat
zijn er ruim 30.000, abonnementen en de
losse verkoop bij elkaar. In Beeldkrant
479 beloofden we u een recensie van
deze Videotex software voor de Atari
ST's. Hans Hogendoorn bekeek het pakket
voor ons. Hier volgt zijn verslag.

PROFITEL

Het programma lijkt als twee druppels
water op het commerciele Videotex
programma Profitel, dat al een tijdlang
(in demo-vorm) de ronde deed via het
BBS- en PD-circuit. Dat programma is
geschreven door programmeur Frank
Bemelman, en inderdaad, navraag bij ACN
in Haarlem leert dat Bemelman het
programa verkocht heeft aan Videotex
Nederland. Volgens Willem Hartog van
ACN heeft de programmeur er een bedrag
van 10.000 gulden voor gekregen, zonder
enige provisie. Een luttele uitgaaf
voor Videotex Nederland, dat slechts
uit is op een overvloedig aantal
telefoon verbindingen. Binnen een week
zullen de kosten eruit zijn. Adverteren
is duurder.

SCHERMPJE

De gebruiker krijgt te maken met een
programma dat niet slecht is, maar ook
niet opvallend makkelijk in het
gebruik, zoals That's Viewdata (en de
Junior versie daarvan). Het schermpje
dat in beeld de Videotex schermen
weergeeft is wel verdraaid klein. Het
beslaat ongeveer een kwart van het toch
al niet grote Atari-scherm. Van de
weeromstuit wordt alles weergegeven in
van die 8-punts Atari-lettertjes, zodat
je na een poosje kramp in je nek krijgt
van het turen.

HELP!

De handleiding is summier, en er is
weliswaar ondersteuning door een
telefonische hulpdienst in Nieuwegein,
maar wanneer je bijvoorbeeld bij het
girotellen een aantal routinematige
handelingen vast wilt opslaan (al die
cijfercodes, wel voorzichtig mee zijn),
dan leidt een telefoontje naar
Nieuwegein ook niet tot de oplossing.
Ze leken daar niet goed te weten wat je
bedoelt, zodat een kennis met wat meer
ervaring de enige was die me de
verlossende procedure aan de hand kon
doen.

HEKJE

De opvallendste tekortkoming is
misschien wel het afsluit-teken. Dat is
bijna altijd de return-toets, maar in
het videotex protocol het Amerikaanse
Cijfer-teken '#', meestal 'Hekje'
genoemd. Een Atari-programma als That's
Viewdata vertaalt dit automatisch naar
de return-toets, wat het
bedieningsgemak vergroot. Bij het
programma Profitel van Videotex NL was
die moeite te veel, en moet je
voortdurend op je hoede zijn welke
toetsen je aanraakt, anders krijg je
bestraffende teksten toegeworpen als
'niet toegestaan'.

AUTEURSRECHTEN

Het lijkt misschien erg veel, 10.000
gulden ineens voor een bakje enen en
nullen, maar niemand kan vertellen
hoeveel mensen daar nog plezier aan
gaan beleven. Het is tekenend voor de
computerwereld, dat daarin nog
dergelijke overeenkomsten kunnen worden
afgesloten, tot tevredenheid van beide
partijen ongetwijfeld. Maar in de
wereld van boeken-, tijdschriften- en
muziekuitgevers is zoiets al sinds
mensen- heugenis ondenkbaar. Daar laten
auteurs hun belangen behartigen door
een overkoepelende organisatie, en daar
is het vanzelfsprekend dat de
exploitatie van een geestelijk produkt
gepaard gaat met een evenredige
vergoeding: auteursrechten, royalties.
Blijvend gekoppeld aan de verkoop. Of
aan aantallen telefoonverbindingen, in
dit geval.

CONCLUSIE

Alle waar is naar zijn geld. Het
programma werkt, het maakt je computer
niet stuk, na afloop wordt de duur van
al die telefoon- sessies opgeslagen, en
de echte klap komt pas wanneer de
PTT-nota twee maanden later op de
deurmat ploft. (Hans Hogendoorn)

TELEFOONAANSLUITING OOK ELDERS

Binnenkort kunnen ook bij andere
leveranciers van telefoon apparatuur
dan PTT Telecom een aansluiting en
abonnement worden aangevraagd.
Leveranciers van telecommunicatie
apparatuur kunnen, als zij voldoen aan
bepaalde eisen en daarvoor een
overeenkomst aangaan met PTT, het
predikaat 'Officieel dealer PTT'
krijgen. Ze zullen dan herkenbaar zijn
aan een vignet. De erkende dealers
kunnen ook de verhuizing van een
telefoon aanvragen of blokkering voor
de doorschakeldienst of 06-koopnummers.
De eerste dealers zal men aantreffen in
de telefoon districten Hengelo,
Nijmegen, Rotterdam-zuid.

