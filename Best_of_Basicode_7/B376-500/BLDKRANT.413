413, maa 20 mei '91

WORDPERFECT 5.1

Tips en Technieken, door Roelf Sluman,
401 pag., uitgave Kluwer, ISBN
90-201-2426-9, f64,50.
Dit boek, dat tot de 'dikke pillen'
gerekend mag worden, is gericht op de
Nederlandstalige versie van
WordPerfect. Dit Tips-en-technieken
boek is reeds eerder voor de oudere
versies van WP verschenen, maar nu
geheel omgewerkt voor versie 5.1. Het
zet de fijne kneepjes op een rijtje,
die de gebruiker van pas komen bij
onder meer de vervaardiging en het
printen van documenten, het gebruik van
macro's, de grafische mogelijkheden,
het gebruik van mail merge, de
toepassing van tabellen en het gebruik
van bestanden aangemaakt met andere
teksverwerkers of een database.
Duidelijke scherm-afbeeldingen
verhelderen de tekst. Het eerste
hoofdstuk is eigenlijk een beknopte
gebruikers handleiding voor het omgaan
met WP. Men zal wel behoefte hebben aan
een schematisch overzicht van de
toepassingen van de functietoetsen. Een
opsomming daarvan staat in het boek.
Achterin het boek staat een listing van
een macro-dump programma, waarmee men
de in WP gebruikte macro's kan
uitprinten voor het vinden van
eventuele fouten of het vastleggen van
macro's op papier ter documentatie. Het
boek zal velen welkom zijn.

LEREN PROGRAMMEREN MET dBASE

door J.G. Voorhaak en J.A.M. Woutersen,
125 pag., uitgave De Muiderkring, ISBN
90-6082-341-9, f23,90.
In de 'Stap voor Stap' reeks verscheen
een handig opstapje om te leren
programmeren in dit bekende database
(ofwel: kaartenbak) programma. Zoals in
deze reeks gebruikelijk, wordt ervan
uitgegaan, dat men werkelijk niets van
het gebruik van een PC afweet en het
eerste dertigtal pagina's probeert hier
dan ook iets aan te doen. De opbouw van
een computersysteem wordt kort vermeld
evenals de belangrijkste
DOS-commando's. Dan volgt iets over het
gebruik van diskettes en het
formatteren daarvan. Vervolgens komen
enige algemene opmerkingen over
rekenregels, machtsverheffen en
vergelijkingsoperatoren. Dan volgen een
paar pagina's over variabelen en
programmeertalen en het opstellen van
programmeerschema's. Eindelijk op
pagina 34 volgt dan het hoofdstuk: het
invoeren van een programma in dBASE
III. Inmiddels zult u het al begrepen
hebben: het gaat om een schoolleerboek.
Maar desondanks zal een beginner in het
werken met een database hier wel
profijt van kunnen hebben. Alles wordt
in zeer duidelijke taal uitgelegd en de
voorbeelden zijn ook erg simpel. Steeds
wordt ook een programma stroom schema
(PSS) evenals een programma structuur
diagram (PSD) gegeven. Het is heel
nuttig om aan het gebruik hiervan te
wennen. Na elke bespreking volgt ter
oefening een serie opdrachten. Helaas
staan de uitwerkingen daarvan niet in
het boek, zodat men zelf niet kan
controleren of men het goed gedaan
heeft. Als men dit boekje serieus
doorwerkt zal men daarna als
beginneling zich toch minder onwennig
voelen bij het omgaan met dBASE III.
Daarna zal men toch enkele dikke pillen
ter hand moeten nemen om helemaal met
de mogelijkheden van dBASE III
vertrouwd te raken. Het besproken
boekje is als inleiding tot dBASE III
zeker goed bruikbaar.

PC-ZAKBOEKJE CLIPPER

(incl. v.5) door Peter Heinckiens, 160
pag., uitgave Kluwer, ISBN
90-201-2372-6, f24,50.
In de serie 'Zakboekjes' zijn weer een
aantal uitgaven verschenen. Clipper is
er een van. In 13 hoofdstukjes wordt
het belangrijkste van deze
dBase-compiler besproken. De opzet is
helder. De begrippen zijn makkelijk
opzoekbaar, hetgeen voor een zakboekje
een eerste vereiste is. Het is
natuurlijk geen 'leerboek' en ook geen
compleet handboek, maar wel een prima
handzaam naslagwerkje voor dagelijks
gebruik.

PC-ZAKBOEKJE LOTUS 1-2-3

(v. 2.2) door Jan Schouten, 153 pag.,
uitgave Kluwer, ISBN 90-201-2494-3,
f24,50.
Dit 'Zakboekje' is speciaal bedoeld
voor de gebruikers van versie 2.2 van
dit spreadsheet pakket (in het
Nederlands: rekenblad programma). Deze
versie is geschikt voor elke
DOS-computer. Dit handige naslagwerkje
biedt een alfabetisch geordend
overzicht van alle commando's en
functies van deze elementaire 1-2-3
versie. Het verdient een vaste plaats
naast de computer.

HET PERSONAL COMPUTER HARDWARE BOEK

door Winn Rosch, 556 pag., uitgave
Kluwer, ISBN 90-201-2423-4, f89,50.
Dit boek is een standaardwerk over de
hardware van een IBM (compatible)
computer. Het bespreekt zowel de
systeem componenten als de
gebruikelijke randapparatuur. Het gaat
dus over het moederboard, het
toetsenbord en andere invoermedia,
CPU's, coprocessoren, het interne
geheugen, de video elektronica,
monitoren, modems, printers,
schijfeenheden, tapestreamers, enz. De
auteur is een vakman, die de gave bezit
zijn kennis in leesbare taal neer te
schrijven. Voor mensen die een kant en
klare PC uit de winkel hebben gehaald
en er verder zelf nooit iets anders van
zullen aanraken dan de toetsen van het
toetsenbord is dit boek niet gemaakt.
Maar wel voor de hobbyisten die bij het
experimenteren met hun computer tegen
onbegrepen zaken aanlopen, zoals
poortadressen, interrupt problemen, de
Hayes commando's voor hun modem, de
installatie van een grotere harddisk of
van extra geheugen-chips, om maar een
paar eenvoudige zaken te noemen. Als u
zelf wel eens een kabeltje wilt maken
om een printer of een modem aan de
computer te koppelen, dan vindt u hier
de gegevens. En niet alleen dat, ook op
de werking van de diverse componenten
en randapparatuur wordt uitvoerig
ingegaan, zodat men voor de aanschaf
daarvan goed beslagen ten ijs komt. Het
boek is zo uitgebreid, dat een
gedetailleerde beschrijving van al het
besprokene veel te veel ruimte zou
vragen. Voor mensen, die zich door het
bovenstaande aangesproken voelen, heb
ik maar EEN raad: ga het boek in een
boekhandel eens inzien. Tien tegen een,
dat u het aanschaft. U zult er geen
spijt van hebben. (aldus Pieter
Vijlbrief)

MICROSOFT GAME SHOP

Voor wie nog niet het 'Windows 3.0'
gevoel heeft, is er een oplossing van
Microsoft om het al spelenderwijs te
verwerven. Deze oplossing heet 'Game
Shop' en bestaat uit een pakket
spelletjes. In Amerika heeft Microsoft
de spellen door een grote groep
kinderen laten testen in de
leeftijdsgroep 9 t/m 14 jaar en die
waren enthousiast. Geen wonder, want
het oplossend vermogen en de kleuren
die meestal met Windows gepaard gaan
zijn niet te vergelijken met die van de
traditionele spelletjes. Wil je profijt
trekken van het nieuwe Windows
programma, dan heb je toch al gauw een
van de betere microprocessors nodig
(bv. de 80286 of hoger), flink wat
geheugen en een VGA-scherm en -kaart.
VGA biedt meestal 600 bij 480 pixels en
tenminste 16 kleuren en dat ziet er
natuurlijk flitsend uit, hoewel
EGA-grafiek ook nog erg aardig is.

TOETERS EN BELLEN

Kinderen zeggen de spellen aardig te
vinden omdat je er veel aan kunt
veranderen. Inderdaad kan men bij de
spellen de graad van moeilijkheid
instellen, het voorkomen (soms)
ingrijpend wijzigen en allerlei toeters
en bellen extra laten meelopen
(puntentelling en scores), en onder
Windows is het natuurlijk altijd
mogelijk een klein venstertje in een
hoekje te openen en dat altijd paraat
te hebben om de gedachten even te
verzetten als je midden in een moeilijk
elektronisch rekenvel zit.

VEEL VARIATIE

De spelletjes zijn Tetris, Minesweeper,
Cruel, Pegged, Golf, TicTactics, Taipei
en Idlewild. Ze zien eruit als Reversi
en Solitude, die standaard bij Windows
worden geleverd. Tetris is een
actiespel. Een variant op vallende
dingen die opgevangen of vernietigd
moeten worden. Minesweeper is
intelligentiespel dat in Nederland
bekend is als 'Mijnenveld' en waarbij
men met veel zorg door een klein of
idioot groot terrein met mijnen moet
manoevreren. Cruel is een kaartspel
zoals patience, maar de wijze van
stapelen is heel anders. Bij Pegged
gaat het om een spel met pionnen die zo
snel mogelijk van het veld moeten, door
op een bepaalde wijze te 'slaan'. Het
is ook een denkspel. Golf is
merkwaardig genoeg ook een kaartspel en
TicTactics uiteraard het Tiktaktor
spel, maar dan in een van de mooiste
uitvoeringen die ik ken. In een
buitengewoon fraaie omgeving kun je
Tiktaktor spelen, zelfs
driedimensionaal. Dan is er nog Taipei,
een geduldsspel dat eigenlijk wel
minstens de VGA-norm nodig heeft om tot
zijn recht te komen.

SCREENSAVER INGEBOUWD

IdleWild tenslotte is een prachtige
screensaver. Met lijnen, blokken en
strepen, storingen of domweg alleen
zwart wordt de beeldbuis 'gedimd'
wanneer er enkele minuten (instelbaar)
geen activiteiten op de computer hebben
plaatsgevonden. Die met blokken doet
sterk denken aan een virus, zodat je je
de eerste keer lamschrikt als hij aan
het werk gaat, maar na enige tijd is de
beeldbuis toch gedimd en een toetsdruk
of een beweging met de muis maakt alles
weer ongedaan: gelukkig!

Gek is dat er in de documentatie van
het Entertainment Pack betrekkelijk
weinig aandacht wordt geschonken aan de
screensaver, terwijl deze de prijs van
circa f100,- voor de Game Shop toch
voor een belangrijk deel aanvaardbaar
maakt. Gek is ook dat men veel kinderen
op de spelletjes heeft losgelaten,
terwijl veel van de spelletjes absoluut
het niveau van 9- tot 14-jarigen
ontstijgen. Personen ouder dan de
'doelgroep' kunnen er in feite meer
mee, denk ik. Zeker is het een manier
om makkelijk in de Windows omgeving
thuis te raken. Helemaal leuk is het
dat bij de Game Shop een boek Learn
Basic en een handleiding voor
QuickBasic bijgevoegd is. Daarmee is
het mogelijk de basis- principes van
Basic onder de knie te krijgen. Verder
kan men er de spelletjes mee aanpassen
wat verloop en geluid betreft.

PRODUCTIVITY PACK

Ook van Microsoft is het Productivity
Pack, een zelfstudie software pakket
dat gebruikers op de hoogte brengt van
de 'ins and outs' van Windows. Het
pakket bestaat uit drie programma's:
Learning Windows, Working Smarter en
Quick Troubleshooter. Learning Windows
is daarvan de minste. Wie iets weet van
grafische interfaces of van computeren
in het algemeen, kan dit deel of in
vijf minuten afdoen of overslaan. Het
is te eenvoudig. Working Smarter
vervangt voor een deel het handboek.
Wie een hekel aan handboeken heeft, kan
met dit deel van het pakket lekker uit
de voeten. Quick Troubleshooter geeft
antwoord op vragen als: waarom doet
mijn printer het niet, hoe moet ik in
enhanced mode een swap-file aanmaken.
en hoe schakel ik van een standaard
DOS-programma over naar Windows.
Bedreven Windows gebruikers zullen
vroeg of laat tegen zulke vragen
aanlopen en hier het antwoord vinden,
al staat het tevens in het handboek.
Ook hier EGA minimaal, liever de
standaard voor Windows: VGA. Er is
minstens een 80286 nodig en een muis.
Het Productivity Pack kost rond de
f150,-. De mooiste demo's en
leerprogramma's die ik van Microsoft
heb gezien worden overigens bijgeleverd
bij de nieuwste versie van Excel: 3.0.
De Tutorial lessen die bij dit
programma zitten behoren zowel wat
vormgeving als wat leerstof betreft tot
de beste uiteenzettingen over een
programma die ik ken. (HGJ)

