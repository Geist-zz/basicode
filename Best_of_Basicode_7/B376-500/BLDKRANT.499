499, maa 25 mei '92

INDIA LANCEERT EIGEN SATELLIET

India heeft op woensdag 20 mei een
satelliet gelanceerd met behulp van een
zelf ontwikkelde vijftraps draagraket
met vaste brandstof. Het was de eerste
keer dat de 24 meter lange en 40 ton
zware draagraket met succes werd
afgeschoten. Bij eerdere pogingen in
1987 en 1988 stortte de draagraket in
zee, aldus een woordvoerder van de
Indiase Organisatie voor
Ruimte-onderzoek (ISRO). De draagraket
werd gelanceerd vanaf het ISRO
testgebied op een eiland in de baai van
Bengalen. De 150 kilo wegende
onderzoeks satelliet is op een hoogte
van 450 km in een baan om de aarde
gebracht en zal onder andere gegevens
verzamelen over gammastraling. (Bron:
Reuter/DPA)

DATA MILIEUSATELLIETEN SLECHT BENUT

Voor honderden miljoenen guldens worden
steeds nieuwe satellieten in de ruimte
gebracht om de natuur en het milieu op
aarde te bewaken. De uitwerking van de
door de aardobservatie satellieten
verzamelde gegevens blijft echter
achter bij de verwachtingen, aldus
prof. H. Grassl, directeur van het Max
Planck Instituut voor Meteorologie in
Hamburg. Er worden vanuit de ruimte
vele mooie kleurenplaatjes van de aarde
gemaakt, waar menige kalender mee wordt
opgesierd, stelt de hoogleraar. Maar
van een systematische uitwerking van de
wetenschappelijke gegevens is volgens
hem geen sprake. Men haalt uit de
beschikbare gegevens bij lange na niet
wat er in ligt opgesloten.

Grassl heeft het over een 'kerkhof' van
gegevens in de ruimte, die daar
onaangeroerd liggen te wachten op het
moment dat ze eindelijk bewerkt kunnen
worden. Wanneer deze zouden worden
uitgewerkt, kunnen ze naar zijn mening
een juist beeld geven van de
veranderingen in de natuur en het
milieu gedurende de afgelopen 20 jaar.

ONAFHANKELIJK INSTITUUT NODIG

Professor Grassl verwacht dat de
achterstand in de uitwerking van de
gegevens alleen maar groter wordt door
de krapper wordende ruimtevaart
budgetten. Op het wetenschappelijk
onderzoek naar de in de ruimte
verzamelde gegevens wordt het eerst
bezuinigd.

De meteoroloog stelt daarom voor de
uitwerking van de gegevens over te
dragen aan een instituut dat
onafhankelijk is van de ruimtevaart
organisaties, bijvoorbeeld de Europese
Gemeenschap. De kosten daarvan hoeven
volgens hem niet veel meer te bedragen
dan eenvijfde van wat de ontwikkeling
en lancering van EEN enkele
aardobservatie satelliet kost.

OPEN SYSTEEM

Meerdere landen moeten gebruik kunnen
maken van de gegevens waarover een
dergelijke instelling in de toekomst
zal beschikken. Zo krijgen ook landen
die geen satelliet bezitten, zoals de
ontwikkelings landen, eerder toegang
tot de gegevens. Als voorbeeld van een
dergelijk open en wereldwijd systeem
noemt Grassl het Europese Meteosat
programma, waarvan ook Afrikaanse
landen voor hun weers voorspellingen
gebruik maken. (Bron: ANP)

SATELLIET-ONDERWIJS VOOR ARTSEN

In het Academisch Ziekenhuis Leiden is
dinsdag de eerste uitzending van
Eurotransmed te zien. Dat is een serie
tv-programma's op het gebied van
post-academisch geneeskunde- onderwijs,
die door satelliet verbindingen in een
groot aantal landen te zien is.
Eurotransmed is een initiatief van de
Leidse hoogleraar Verbeek.

Het Leidse ziekenhuis is het eerste in
Nederland dat apparatuur heeft
geinstalleerd voor de ontvangst van de
programma's. De eerste uitzendingen
worden op 26 mei en op 9, 16 en 23 juni
en 7 juli vanuit een studio in Londen
uitgezonden en via de Olympus of
Eutelsat satelliet doorgezonden naar de
aangesloten ziekenhuizen in Europa. Al
honderden ziekenhuizen in Europa kunnen
de programma's van Eurotransmed
ontvangen.

De eerste uitzending gaat over de
behandeling van hart- en vaatziekten.
Daaraan werkt onder meer dr. David
Bilheimer, Nobelprijs winnaar in 1985,
mee. De programma's zijn interactief,
wat betekent dat de kijkers in de
uitzending vragen kunnen stellen aan de
docenten. In september verzorgt
Eurotransmed vanuit Amsterdam een
live-uitzending over maag-, darm- en
leverziekten. (Bron: ANP)

GROTERE VERSPREIDING MTV

Het muziekkanaal MTV, dat 24 uur per
dag clips uitzendt, heeft een tweede
kanaal in gebruik genomen bij Astra.
Het zit op de 1B satelliet. Het
programma is identiek aan het andere op
Astra 1A, maar transponder 22, 11.53800
GigaHertz en verticale polarisatie, zal
speciaal op het Iberische schiereiland
en de Canarische eilanden worden
gericht. Op die wijze wil MTV de
dekking van vooral Zuideuropa sterk
verbeteren. Het bestaande programma op
Astra 1A, kanaal 15 (11.42075 GHz) zal
blijven bestaan. Na CNN is MTV nu het
tweede programma op de Astra
satellieten dat zich speciaal richt op
Spanje en Portugal, waar men zo'n 10
miljoen huishoudens denkt te kunnen
bereiken. (Hans G. Janssen)

MTV START TELETEKST-DIENST

De muziekzender MTV heeft aangekondigd
dat ze binnenkort met een teletekst
dienst zal starten. Deze teletekst-
dienst, in samenwerking met Data
Broadcasting International, zal de
kijker de mogelijkheid bieden tot het
bekijken van programma- informatie, het
laatste popnieuws, tourgegevens van
artiesten en informatie over
MTV-wedstrijden.

Data Broadcasting International (DBI)
verzorgt al sinds 1985 voor de Britse
commerciele ITV Channel 3 de teletekst-
dienst. 'De mogelijkheid om een
dynamische teletekst- dienst te
verzorgen voor het levende publiek van
MTV is een uitdaging', aldus Peter
Rosenwald van DBI. MTV verwacht dat de
programma's van de muziekzender door
een leuke en informatieve teletekst nog
aantrekkelijker worden voor de kijkers.

Voor diverse Nederlandse kabelnet
exploitanten zal de komst van de
teletekst betekenen, dat moet worden
omgezien naar een nieuwe plek voor de
nu vaak bij MTV doorgegeven lokale
teletekst, waaronder die van de Gouden
Gids. (Bron: Veronica Satellite)

MEER BREEDBEELD UITZENDINGEN

De komende maanden zal in veel
Nederlandse steden het winkelende
weekendpubliek demonstraties van
breedbeeld TV kunnen zien. Sinds half
mei zendt TV-Plus in samenwerking met
Philips Nederland elke zaterdag tussen
9 en 16 uur breedbeeld TV-programma's
uit. Deze programma's kan men zien in
circa 40 Nederlandse gemeenten waar de
kabelnetten het speciale signaal
doorgeven. Deze wekelijkse uitzendingen
zijn aanvullend op dagelijkse
avond-uitzendingen. Begin februari,
tijdens de Olympische Winterspelen, is
de nieuwe zender TV-Plus gestart.

BENODIGDE APPARATUUR

Voor de ontvangst van deze uitzendingen
is een breedbeeld ontvanger nodig in
combinatie met een D2MAC satelliettuner
of een D2MAC kabeltuner, afhankelijk
van de wijze waarop men het signaal
binnenkrijgt. In beide gevallen heeft
de kijker een zogeheten 'smartcard'
nodig (betaalkaart met ingebouwde
intelligentie). Deze kaart kost f60,-
en kan via de handelaar worden
aangevraagd bij de stichting D2TV in
Hilversum, die het initiatief heeft
genomen voor reguliere uitzendingen. In
TV-Plus werken Philips Nederland, NOB,
NOS en PTT Telecom samen. Komende
sportevenementen van wereldformaat,
zoals het EK Voetbal in Zweden en de
Olympische Zomerspelen in Barcelona,
zullen de attracties vormen van het
nieuwe medium, met een beeldverhouding
van 16:9 in plaats van het
gebruikelijke 4:3. (Hans G. Janssen)

BOLEERO

Leerlingen in het beroepsonderwijs
weten te weinig van computers. Dat komt
voor een deel omdat ze het op school
geleerde niet thuis kunnen oefenen. Het
Centraal Projectenbureau
Beroepsonderwijs (CPB) is daarom een
project begonnen om deze leerlingen de
gelegenheid te bieden goedkoop een
eigen computer te kopen.

Het CPB organiseert dit project,
getiteld Beroepsonderwijs Leerobject
(Boleero), samen met Olivetti en het
software-bureau Widenhorn. Het project
houdt in dat leerlingen, en ook
scholen, in het beroepsonderwijs een
personal computer met software kunnen
kopen voor 1800 gulden. Zij kunnen de
computer ook leasen.

Volgens het CPB, een stichting die het
beroeps onderwijs steunt bij speciale
projecten, kan de broodnodige kennis
van computergebruik bij leerlingen
alleen bevorderd worden als ze thuis
vertrouwd raken met computers. Op
school is er te weinig tijd voor en
bovendien hebben scholen geen geld om
zoveel computers te kopen dat elke
leerling er genoeg mee kan oefenen. Een
eerder project van het CPB op de
scholen heeft dat aangetoond. (Bron:
ANP)

MILJOENEN STERREN UITGEBRACHT OP CD

Astronomen van het Space Telescope
Science Institute in Baltimore in de
Verenigde Staten zullen in de komende
twee jaar honderd nieuwe compact discs
op de markt brengen. Het zijn geen
gewone CD's maar CD-ROM's, die door een
computer gelezen kunnen worden, en er
staan geen muziekklanken op, maar
sterren. Elke CD-ROM bevat ongeveer 15
gedigitaliseerde opnamen van de
sterrenhemel. De hele set gaat
waarschijnlijk nog geen 2000 dollar
kosten, en voor dat geld hebben
sterrenkundigen op hun beeldscherm
toegang tot zo'n honderd miljoen
sterren en bijna tien miljoen
sterrenstelsels.

Uitgangsmateriaal voor het gigantische
project vormden 1500 fotografische
platen van 35 bij 35 centimeter, die in
de afgelopen tientallen jaren met grote
telescopen in de Verenigde Staten en
Australie zijn gemaakt. Deze platen
werden met een extreem hoge resolutie
van 1000 beeldpunten (pixels) per inch
gescand, met als doel het samenstellen
van een digitale stercatalogus voor de
Hubble Space Telescope. Dat resulteerde
in 4500 magneetbanden met in totaal 600
gigabyte aan informatie, 6000 maal
zoveel als de opslag capaciteit van een
(forse) harde schijf van 100 megabyte.
Een speciaal ontwikkelde datacompressie
techniek brengt die enorme hoeveelheid
informatie terug tot 60 gigabyte,
zonder noemenswaardig kwaliteits
verlies. De 1500 hemelfoto's passen dan
op 100 CD-ROM's, een boekenplankje vol.

Speciaal voor gebruik in het onderwijs
en in de hobbysfeer zal ook nog nog een
sterker gecomprimeerde versie van de
digitale steratlas worden gemaakt: 10
CD-ROM's met in totaal 6 gigabyte aan
informatie, voor een prijs van circa
100 dollar. Het project wordt
gesponsord door de Amerikaanse
ruimtevaart organisatie NASA. (Uit: de
Volkskrant)

UFO'S: FANTASIE OF WERKELIJKHEID?

Werd de aarde ooit bezocht door
'vliegende schotels', afkomstig van
andere bewoonde werelden? Of gebeurt
dat misschien nog steeds? Worden wij
gadegeslagen door een superieure
beschaving, of zijn alle UFO's
(Unidentified Flying Objects,
Ongeidentificeerde Vliegende Voowerpen)
terug te voeren op natuur-
verschijnselen? Deze en andere vragen
komen aan de orde in een speciale
avond- voorstelling van het Artis
Planetarium aan de Plantage Kerklaan in
Amsterdam, die wordt gepresenteerd door
prof. Wim de Graaff. De voorstelling
vindt plaats op dinsdag 2 juni om 20.00
uur. De entree bedraagt 10 gulden.

