443, maa 07 okt '91

BETERE KWALITEIT OP DE KABEL MOGELIJK

Radio 1 en 5 klinken niet op de kabel.
Dat komt omdat de programma's van Radio
1 en 5 via AM-middengolf zenders worden
uitgezonden. Kabel exploitanten vangen
deze programma's op met een gewone
AM-radio. Daarna wordt het programma op
een in principe veel hoogwaardiger
FM-frekwentie in het kabelnet raster
geplaatst.

Vraag van veel kabel exploitanten was
of men geen Hilversumse studio-
kwaliteit kon krijgen. Daarbij moet de
omweg via de AM-zender worden vermeden
en moeten de programma's rechtstreeks
en in stereo worden doorgegeven vanuit
het Audio en Video Verbindingen Centrum
(AVVC) van PTT aan de kopstations van
de diverse kabel maatschappijen. Dit
alles via muzieklijnen van PTT Telecom.
Miljoenen kabel abonnees krijgen
daardoor een betere kwaliteit thuis, te
vergelijken met CD-geluid.

GEEN JURIDISCH BELETSEL

Uit overleg met het Ministerie van WVC
is gebleken dat deze nieuwe wijze van
programma- doorgifte is toegestaan. Ook
BUMA/STEMRA heeft geen bezwaren, zoals
indertijd wel gold voor de doorgifte
van buitenlandse televisie programma's
op de kabel. De kosten van de
kwaliteits verbetering komen voor
rekening van de kabel exploitanten. Wel
denkt men dat bij grote belangstelling
van de diverse netten de kosten lager
zullen zijn dan wanneer slechts een
enkel net meedoet. Bij voldoende
belangstelling uit de kabelwereld kan
worden overwogen de rechtstreekse
aanvoer uit te breiden tot het
volledige landelijke radio-aanbod.

LOKALE OMROEPEN EN RADIO 10

Lokale omroepen kunnen voor hun
uitzending van nu af aan gebruik maken
van vrijwel alle programma's die door
het produktie bedrijf Radio 10 gemaakt
worden. Daartoe tekende de Stichting
Raamprogramma afgelopen maand een
overeenkomst met RTO Rete Zero, de
omroep die de kabelradio programma's
Radio 10 Gold (met gouwe ouwe hits),
Power FM (met de nieuwste hits) en
Concert Radio (met klassieke muziek)
uitzendt.

Veel lokale omroepen zenden nog niet
elke dag of hele dagen eigen
programma's uit. Om de luisteraar aan
de zender te binden is het van belang
om ook de resterende tijd programma's
uit te zenden. Om te kunnen voorzien in
programma's gemaakt door derden, heeft
de Organisatie van lokale omroepen in
Nederland (OLON) de Stichting
Raamprogramma opgericht.

Een aantal lokale omroepen
experimenteert reeds met succes met het
gebruik van Radio 10 Gold als
raamprogramma. De Stichting kan nu
zorgen voor een breed aanbod van
programma's, met bijv. ook de
mogelijkheid om tussen de eigen
programma's nieuws van Radio 10 over te
nemen. De mogelijkheid voor lokale
omroepen worden door deze overeenkomst
en vanwege de toestemming om reclame
uit te zenden belangrijk groter.

START SOYUZ-TM13: DUBBELE LANCERING

De S-TM13 startte vanaf Baykonur op 2
okt. 1991 te 0559 UTC. Met commandant
Aleksandr Volkov vlogen mee de
Oostenrijker Franz Viehbock en de
Kazakhstaan Taktar Albakirov. De
roepnaam van de S-TM13 is 'Donbas'.

Terwijl Franz Viehbock werd gelanceerd,
schonk zijn vrouw het leven aan een
dochter. Mogelijk heet het kind Karina
Marie. Mededelingen hiervoor kwamen
vooral van Krikalyov, die vanuit MIR
vaak op de 145.550 mc uitkwam.

2-DAAGSE VLUCHT NAAR MIR

Het radioverkeer was intensief en
duidelijk. Eenmaal vond een koers
correctie plaats binnen ons bereik
(oml. 4, 1201 UTC). Over het gunstig
verlopen van de overige baancorrecties
deed Krikalyov verslag via 145.550 mc.
Franz Viehbock vertelde enkele malen
over zijn ervaringen tijdens de start:
het was hem 100% meegevallen, hij was
minder nerveus dan hij had verwacht en
de start had hij, mede door vele
centrifuge oefeningen, alleen maar als
een flinke vibratie ervaren. Taktar
Albakirov liet zich tijdens doorgangen
hier niet horen. Mogelijk had hij zich
wel gemanifesteerd op omlopen die over
zijn vaderland Kazakhstan gingen.
Tijdens de laatste omlopen van MIR op 3
okt. 1991 was sprake van problemen met
een antenne van S-TM13 en Artsebarskiy
sprak over 'niet al te gunstige
omstandigheden'. Mogelijk is dit nog
voor de nadering op 4 okt. 1991
opgelost, want men koppelde succesvol.

KOPPELING SOYUZ-TM13 AAN MIR

De koppeling vond plaats op 4 okt. 1991
rond 0739 UTC, een minuut nadat beide
objecten buiten ons bereik waren.
Volkov begeleidde de nadering alsof hij
deze met handbesturing uitvoerde, maar
mogelijk deed hij dit om, indien nodig,
direct de besturing te kunnen
overnemen. Om 0733UT was de afstand 141
meter, om 0734UT 99 meter en om 0736UT
47 meter. Volkov had wat moeite met het
waarnemen van de 'richtschijf', die
voor hem onvoldoende tegen de
achtergrond afstak.

OPENING LUIK EN BINNENKOMST DONBASY

Tijdens doorgang in oml. 32219 (0903
tot 0915UT) werd het luik geopend
(091045UT). Alvorens het zover was,
kwam tot grote vreugde van de bemanning
(en van uw scribent) een gelukwens van
Yeltsin en het volk van de Russische
federatie binnen. Deze klonk zo
positief, dat het met de continuiteit
van de bemande vluchten wel mee zal
vallen. Tijdens het opengaan van het
luik en de daarbij behorende kreten van
enthousiasme werd door TsUP de wals de
Blauwe Donau uitgezonden. Hierna volgde
een uitgebreide TV-sessie.

ACTIVITEITEN OP ZENDAMATEUR-GEBIED

Krikalyov maakte de afgelopen dagen
enkele malen verbinding (downlink
145.550 mc) met de A.S.E. (Association
for Space Explorers), die in Berlijn
confereert. Ook Franz Viehbock zal
tijdens zijn verblijf aan boord van MIR
(dus tot 10 okt. 1991) regelmatig
uitkomen op 145.975 mc in diverse
'modes'.
Chris v.d. Berg, NL-9165/A-UK3202

EEN WERELDKAS... IN DE WOESTIJN

In de woestijn van Arizona, nabij
Tucson, staat een constructie die op
een andere planeet lijkt thuis te
horen, en daar in de verre toekomst
mogelijk echt terecht zal komen. Het
gaat om een enorme kas van 9000
vierkante meter oppervlak, die is
opgebouwd rond een metalen geraamte.
Hoewel in de kas volop groen aanwezig
is, is hier geen sprake van een vorm
van landbouw. Er is hier sprake van een
volledige biosfeer.

KOPIE VAN AARDSE LEEFOMGEVING

De kas, Biosphere II genaamd, is voor
een groot deel door de Texaanse
oliemiljonair Edward P. Bass
gefinancierd. De bedoeling is dat de
Biosphere II gaat werken als een kopie
van de levens kringloop op Aarde; de
kas is volledig luchtdicht afgesloten
van de buitenwereld, alleen de stoffen
in de kas kunnen gebruikt worden. Er is
al geexperimenteerd met kleine
prototypen waarin een man of vrouw
enkele dagen verbleef.

Op 26 september werd het startschot
gegeven voor de echte aanvang het
project; vier mannen en vier vrouwen
gingen door een luchtsluis de glazen
wereld binnen, waarin zij twee jaar
lang zichzelf moeten kunnen bedruipen.

KLIMAATZONES IN HET KLEIN

In de Biosphere II zijn verschillende
klimaat gebieden van de Aarde in het
klein uitgevoerd. Er is een 'oceaan'
ter grootte van een zwembad aanwezig,
compleet met computer gestuurde
getijdenwerking en een koraalrif. Naast
de oceaan bevinden zich moerassen met
zoet en zout water, en een savanne, met
aangrenzend een woestijn. Uit deze
woestijn verdampt water, dat boven het
aan de andere kant van de kas gelegen
tropisch regenwoud neerslaat, doordat
een technisch handje toegestoken wordt,
in de vorm van koelelementen.

In totaal zijn er in de diverse
ecosystemen zo'n 3800 plante- en
diersoorten aanwezig, die samen moeten
zorgen voor het in stand houden van het
ecologisch evenwicht. Twee kolibri's en
een tiental vleermuizen zorgen in
ploegendienst voor de bestuiving van
gewassen. Ook zijn er kippen,
dwerggeiten en dwergvarkens en wordt er
vis gekweekt, onder andere om als
voedsel voor de Biospherianen te
dienen.

LUCHTZUIVERING NODIG

Het probleem in de kas is dat er op een
biologisch verantwoorde manier met de
omgeving moet worden omgesprongen. De
luchtzuivering vindt daarom plaats door
de lucht door de bodem te pompen,
waarin schadelijke stoffen
achterblijven. De op te eten planten
zullen met behulp van biologische
bestrijdings middelen vrij van
ongedierte gehouden worden. Chemische
bestrijdings middelen zijn uit den
boze, want deze verdelgers zouden de
bewoners zelf op hun brood krijgen.

DOEL VAN HET EXPERIMENT

Het Biosphere-II experiment, dat tot nu
toe zo'n 300 miljoen gulden heeft
gekost, zal zichzelf terug moeten
verdienen door de resultaten die
behaald worden, onder andere op het
gebied van verbeterde landbouw- en
zuiverings technieken. Deze technieken
zouden mogelijk de welvaart in de
ontwikkelings landen kunnen verhogen,
maar ze zouden ook toepassing in de
ruimtevaart kunnen vinden: aan het
toekomstige ruimtestation Freedom
zouden biosfeer- modules gekoppeld
worden, maar een kas als deze zou ook
op bijvoorbeeld de Maan of Mars kunnen
worden neergezet (de hieraan verbonden
transport moeilijkheden even buiten
beschouwing gelaten...). De NASA, die
weliswaar geen inbreng in het
experiment heeft, houdt het wel scherp
in de gaten.

Voorlopig is de Biosphere II echter nog
gewoon een fascinerend experiment, met
hopelijk als belangrijkste resultaat
een beter menselijk beheer van onze
eigen planeet, Biosphere I...
Yvo Krijgsman.

KONIJNEN OORZAAK FALEN SNELTRAM

De stroomstoringen die de Amsterdamse
sneltramlijn maandenlang hebben lam
gelegd blijken niet louter veroorzaakt
door 'gewennings problemen' met de
gecompliceerde elektronica, zoals het
GVB tot voor kort meende, maar door
konijnen. De knaagdieren vraten
maandenlang ongestoord aan de isolatie
van de ondergrondse stroomkabels op het
traject tussen station Amsterdam RAI en
het World Trade Center. Daardoor
ontstonden voortdurend kortsluitingen
die de elektronische blokbeveiligingen
op rood deden springen. Het GVB heeft
maanden gezocht naar de oorzaak van de
'onverklaarbare' defecten. De
verklaring werd pas vorige maand
gevonden, toen monteurs een kijkje
namen in de ondergrondse kabelgoten en
'de konijnen er uit sprongen'.

Het GVB zal 800 meter kabel tussen RAI
en WTC (waar de sneltramrails door een
brede groenstrook leiden) gaan
vervangen door een zwaarder soort met
'gewapende stalen isolatie- mantel'
waarop konijnetanden geen vat hebben.
Tot het zover is, moet een employe van
het GVB de konijnen bij de leidingen
weghouden.

Voortdurende kortsluitingen waren een
belangrijke reden om de sneltram al
snel na de feestelijke introductie in
december vorig jaar uit de roulatie te
nemen. De taak van de tramstellen werd
een half jaar lang overgenomen door
dieselbussen. De schade die de konijnen
hebben aangericht is volgens het GVB
moeilijk te becijferen. De kosten van
de kabel bedragen al vele tienduizenden
guldens, aldus een woordvoerder.

Uit: Haarlems Dagblad, donderdag 3 okt.
1991 (met dank aan Chris van Offeren)

NIEUW NUMMER VIDEOTEX HELPDESK

Dezer dagen krijgt de Helpdesk van
Videotex Nederland een nieuw nummer:
tel. 03402-30022. De Helpdesk verhuist
namelijk naar Nieuwegein. Het huidige
06-nummer blijft nog bijna twee maanden
(tot 1 december) in bedrijf. Gebruikers
kunnen terecht van 8 tot 18 uur.
Gedurende het weekend en buiten
kantooruren is een voice response
systeem actief. Dan kunnen boodschappen
worden ingesproken of brochures worden
aangevraagd.

