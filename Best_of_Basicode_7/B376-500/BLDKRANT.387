387, maa 25 feb '91

NIEUW NOS-RELAISSTATION OP 23 CM

Afgelopen vrijdag (22) februari is het
nieuwe 'high tech' relaisstation PI2NOS
geplaatst. Het station in de 70 cm-band
heeft zich al een vaste plaats
verworven omdat het goed en betrouwbaar
werkt (430.125 MHz shift 1,6 Mhz+) en
een uitstekend bereik heeft in de
omgeving Amsterdam, Utrecht, Amersfoort
en Flevoland. Het hoogste relaisstation
van Nederland (met het minste vermogen)
staat al enige jaren op het Audio en
Video Verbindingen Centrum van PTT
Telecom, het AVVC, door iedereen de
TV-toren van Hilversum genoemd. Het 70
cm-relais -opgericht ter gelegenheid
van het 20-jarig bestaan van
(Hobby)Scoop op de PTT-toren- krijgt nu
gezelschap van een 23 cm-broertje met
eveneens een beperkt vermogen, dat op
de Hilversumse toren toch voor een goed
bereik moet zorgen.

GESCHIEDENIS EN TECHNIEK

Het nieuwe relaisstation komt in de
plaats van de 'oude' Storno vaste post,
die eerst in Bilthoven en later in
Hilversum (sinds 1984) goede diensten
heeft bewezen. Met het nieuwe
relaisstation, een creatie van Redert
Steens -PA0NEK- en Jan van der Meij
-PA0JMY- wordt een nieuw tijdperk
ingeluid. De zender en ontvanger zijn
van het merk AEG en de microprocessor
print is ontworpen door PA0NEK. De
software (voor de techneuten onder ons:
de processor is een 6303X van Hitachi)
is door Redert in assemblertaal
geschreven. Er zijn daardoor tal van
nieuwe features in het station
mogelijk. Zo kan met DTMF-tonen de
werking van het relaisstation worden
beinvloed: men kan bv. de squelch voor
een bepaalde tijd openen. Ook is het
mogelijk om de zender voor een bepaalde
tijd te laten zenden; handig als een
ontvanger moet worden afgeregeld. In
november van het vorige jaar zijn de
antennes van het relais verplaatst en
het stralings diagram van de zender is
nu redelijk cirkelvormig. Ingangs en
uitgangs frekwentie blijven resp.
431.725 MHz en 430.125 MHz.

23 CM-RELAIS OP DE TV-TOREN

Onder de roepnaam PI6NOS is ook vrijdag
in de toren te Hilversum een tweede
relaisstation erbij geplaatst. Het gaat
om een FM-relais in de 23 cm-band. De
ingangs frekwentie is 1291.375 MHz. De
uitgang zit op 1297.375 MHz. Het
vermogen bedraagt 1 (een) Watt ERP. Als
antenne wordt een Comet CX901
rondstraler gebruikt (gekregen van de
firma Venhorst in Hilversum). De
antenne komt te staan op de 'oude'
lokatie van de 70 cm station antenne,
waardoor het stralings diagram
waarschijnlijk niet mooi cirkelvormig
zal zijn. De verwachting is, dat de
reikwijdte min of meer gelijk zal zijn
aan die van het 70 cm relais. Scoop en
alle technische medewerkers hopen dat
het nieuwe station een bijdrage zal
leveren aan de experimenten van de
radio amateurs.

VEEL GELD NODIG VOOR VOORTZETTING

Er is een hoop gesjoemeld rond PI6NOS
wat betreft de kosten. Diverse mensen
hebben geld gestort voor het duplex
filter, terwijl er ook een kompleet
filter kwam van Albert v.d. Pol
(PA0ATD). De volgende personen hebben
alvast meebetaald: PA3DUY, PA3CNX,
PE1DCY, PE1MJW, PA0NEK en PA0JMY, die
elk f100,- schonken. Het draaien en
verzilveren van de filters gebeurde bij
en onder de bezielende leiding van Jan
Willem -PE1MJW-. Er is echter nog vrij
veel geld nodig om het station zijn
volle glorie te geven. Wie iets kan
missen kan (met vermelding in de
Beeldkrant en met ontvangst van een
speciale QSL-kaart) zijn gaven storten
op Postbank 3408886 tnv Jan Rozema
(PE1HMD), penningmeester Scoop
repeaterfonds. Het geld komt ook ten
goede aan het nieuwe packetradio
station. Daarover meer volgende week.

DATATRANSMISSIE VIA DE ETHER

Apple Computer heeft de FCC (de
Amerikaanse PTT) verzocht een gedeelte
van het radio spectrum ter beschikking
te stellen voor datatransmissie. Via
zo'n speciaal gedeelte (in het hogere
frequentie gebied) in het radio
spectrum zouden met name personal
computers met elkaar en met
randapparatuur moeten kunnen
communiceren. Zo'n voorziening zou dure
bekabeling voor lokale netwerken geheel
of gedeeltelijk overbodig kunnen maken.
Verder zouden gebruikers van portable
computers er grote voordelen aan kunnen
hebben. Zo'n draadloos netwerk maakt
die schootcomputers nog mobieler. Het
verzoek van Apple heeft in eerste
instantie alleen betrekking op de
Amerikaanse situatie. Een volgende stap
zou zijn om het onderwerp geplaatst te
krijgen op de agenda van de World
Administrative Radio Conference (WARC),
die in februari 1992 in Spanje zal
plaatsvinden.

Overigens zijn de radio zendamateurs al
enkele jaren bezig met draadloze
datacommunicatie. De radio zendamateurs
noemen de computer communicatie 'packet
radio' en er zijn al vele grote
netwerken opgezet. Het is zelfs
mogelijk om met de computer data-
overdracht te plegen over de gehele
wereld. (Uit: de Muurkrant)

EUTELSAT BEREIDT HDTV VOOR

Eutelsat, de organisatie van onder meer
de Europese PTT's, heeft het groene
licht gekregen om midden 1993 de Direct
Broadcasting Satellite (DBS) voor
omroep doeleinden te lanceren.
Frankrijk, Duitsland, Italie en Zweden
hebben daarvoor de benodigde
handtekeningen gezet. Het gaat om de
pre-Europsat die gewone TV-programma's
kan doorgeven.
De satelliet zou op 19 gr West in een
geostationaire positie komen te staan
met tenminste 12 transponders, elk
gericht op de landen die de
overeenkomst aangingen. De satelliet
zal 100-125 Watt output per kanaal
krijgen op beam-antennes, waardoor men
met gemak (met een kleine schotel) de
TV-programma's thuis zou kunnen zien.
De satelliet zal het TV-programma
aanbod aanvullen van de andere Eutelsat
kunstmaan die al op 19 gr West
programma's doorgeeft. De satelliet zal
de capaciteit voor TV-programma's
vergroten totdat in 1996 de eerste,
echte Europsat beschikbaar zal komen
die in het bijzonder geschikt is voor
High Definition TV (HDTV).

MEER SATELLIETEN IN DE MAAK

Eutelsat verwacht volgende maand nog
meer kunstmanen te zullen bestellen. Er
zijn wat lange termijn plannen die dan
hun beslag krijgen. De organisatie is
bezig de constructie voor een serie van
Europsats voor te bereiden op verzoek
van Oostenrijk, Frankrijk, Duitsland,
Italie, Nederland, Portugal, Zweden,
Zwitserland en Joegoslavie, die samen
over 39 transponders willen kunnen
beschikken. De European
Telecommunications Satellite
Organisation (Eutelsat) is in 1977
opgezet om satellieten te expoliteren
voor vaste en mobiele verbindingen. Er
zijn PTT's en grote particuliere
communicatie firma's lid van, in 28
landen. Landen die onlangs toetraden
waren onder meer Turkije en Malta.

RUIMTEVEER

Tekenen van metaalmoeheid in de
scharnieren van luiken van het
ruimteveer Discovery kunnen tot gevolg
hebben dat de volgende vlucht van de
space shuttle volgende maand moet
worden uitgesteld, zo heeft de NASA
vorige week meegedeeld. De
haarscheurtjes werden ontdekt in de
scharnieren van de luiken, die moeten
sluiten wanneer kort na de lancering de
externe brandstoftank wordt afgeworpen.
Door de luiken lopen onder meer
leidingen voor de vloeibare zuurstof en
waterstof. (Bron: Haarlems Dagblad)

OPWINDENDE RESULTATEN HIPPARCOS

De eerste wetenschappelijke resultaten
van Hipparcos (High Precision Parallax
Collecting Satellite) overtreffen
ieders verwachting. Hipparcos verzamelt
geleidelijk gegevens over afstanden,
temperaturen, leeftijden enz. van
sterren in ons melkwegstelsel en
bepaalt de positie en helderheid van
die sterren. Aanvankelijk waren
sterrenkundigen sceptisch, maar
Hipparcos blijkt zeer kleine hoeken te
kunnen meten. Zo klein zijn deze
hoeken, dat ze worden vergeleken met de
hoek die een mens op de maan vormt
gezien vanaf de aarde. Even leek het
erop dat de sceptici gelijk kregen,
want na de lancering in augustus 1989
weigerde een raketmotor, waardoor
Hipparcos in een verkeerde baan om de
aarde terecht kwam. ESA-technici hebben
de problemen die hierdoor ontstonden
echter weten op te lossen.

De resultaten van Hipparcos worden op
aarde door twee onafhankelijk van
elkaar werkende groepen sterrenkundigen
ge-analyseerd. Door elkaars
berekeningen te vergelijken, worden de
uitkomsten gecontroleerd. Inmiddels
zijn de posities van duizenden sterren
nauwkeuriger dan ooit bepaald en zijn
een paar honderd nieuwe dubbelsterren
ontdekt. In de komende twee jaar zal
onze kennis over positie en helderheid
van 100.000 sterren door de data van
Hipparcos sterk zijn toegenomen.

TUNNEL IN MELKWEG ONTDEKT

Een Amerikaanse astronoom heeft een
lange 'tunnel' in de Melkweg ontdekt
die vrij is van ondoorzichtige gassen.
De tunnel meet op zijn minst 1000
lichtjaar en wijst in de richting van
de ster Beta Canis Majoris. Door in de
richting van de tunnel te kijken zullen
astronomen verre objecten kunnen
waarnemen die hoogfrequent ultraviolet
licht uitzenden dat buiten de tunnel
geabsorbeerd wordt door neutrale, niet
ge-ioniseerde gassen.

De ontdekker, Barry Welsh van het
Centrum voor Extreme Ultraviolet
Astrofysica in het Californische
Berkeley, bouwde voort op het werk van
twee astronomen van de Universiteit van
Chicago. Die vonden in 1983 dat de zon
zich in een 'vacuum' bevindt met
relatief weinig neutraal gas. Dit
vacuum, ook wel de 'lokale bel'
genoemd, strekt zich in de meeste
richtingen zo'n 100 lichtjaren uit. De
tunnel van Welsh is hiervan een lange
rechtlijnige uitloper. De orientatie
van de tunnel is parallel met de schijf
van de Melkweg. De tunnel loopt niet
door aan de andere kant van de zon.
Volgens Welsh is de tunnel mogelijk
gevormd door de schokgolf van
supernovae.

Voor de ultraviolet-astronomie is de
vondst van groot belang, omdat hij de
astronomen in staat zal stellen verder
het heelal in te kijken dan anders
mogelijk is. Volgend jaar zal de NASA
de 'Extreme Ultraviolet Explorer'
lanceren, een meetsonde waarmee naar
men hoopt vele nieuwe UV-sterren in de
tunnel zullen worden gedetecteerd. (New
Scientist - NRC Handelsblad)

