474, maa 10 feb '92

METEOSAT-5 WERKT NOG NIET FEILLOOS

Halverwege januari heeft ESA Meteosat-5
overgedragen aan de speciale
organisatie voor weersatellieten in
Europa, Eumetsat. Men rept van een
geslaagde lancering en plaatsing en een
degelijke checkout die duurde van 2
maart '91 tot 14 januari '92, dus bijna
een heel jaar. Daaruit blijkt al dat er
moeilijkheden zijn geweest en het wil
ook helemaal niet zeggen dat de
satelliet nu operationeel is.
Meteosat-4 is in werking gebleven voor
de Europese weerdiensten. Weliswaar
vertoont deze satelliet soms nog de
'visgraat storing', maar met hulp van
allerlei speciale trucs kan men dat
ondervangen. Meteosat-4 bevindt zich op
1 graad oost boven Afrika. Hij zal nog
maanden in bedrijf blijven.

STATUS EUMETSAT SATELLIETEN

Meteosat-5 werd op 2 mei vorig jaar in
gebruik gesteld voor korte tijd. In het
begin leken de plaatjes van alle drie
de kanalen erg goed en er deed zich
geen 'visgraat storing' voor in het
'waterdamp' waarnemings kanaal. Binnen
24 uur echter bleek een storing te
kunnen worden waargenomen die te maken
heeft met het grijsniveau van de
foto's. Dit niveau bleek zodanig te
varieren dat men er geen bruikbare
foto's van kon afleiden. Meteosat-4
werd daarop weer in gebruik genomen,
terwijl M-5 langzaam afdreef naar circa
4 graden west, waar hij nu nog hangt.
Men denkt nu dat de afwijking wordt
veroorzaakt door een hele kleine
beweging (ca. 45 micron) van een deel
van de optiek. Er wordt nog op
gestudeerd of deze afwijking met behulp
van software aanpassingen kan worden
ondervangen. Omdat zowel de studie als
de overschakeling naar M-5 maanden gaat
duren, is geen snelle overschakeling
naar de nieuwe satelliet te verwachten.
Vermoedelijk moet Eumetsat wachten op
de lancering van MOP-3 (Meteosat-6) om
over een vervangende satelliet te
kunnen beschikken. Deze staat gepland
voor september 1993. Lanceerplaats is
Kourou in Frans Guyana. Er zal een
Ariane 4 raket worden gebruikt.

EUROPESE HULP VOOR AMERIKA

De tot eerste reserve gedegradeerde
Meteosat-3 wordt inmiddels gebruikt
door NOAA, een organisatie in Noord
Amerika. Sinds begin augustus vorig
jaar staat hij op een positie 50 gr
west boven Brazilie en verzort daar de
ondersteuning van weers voorspellingen
van de oostkust van Noord Amerika. Dit
vanwege het deels uitvallen van de
GOES-7 satelliet (Geostationary
Operational Environmental Satellite).
Dit is de laatste satelliet van dit
type. De NOAA (National Oceanic and
Atmospheric Administration) is bezig
met de ontwikkeling van de Goes-next
reeks voor meteorologische doeleinden.
Maar deze reeks is nog niet klaar en/of
niet op tijd gelanceerd. Vandaar de
Europese ondersteuning.

GEEN GEMAKKELIJKE TAAK

Het afstaan van de Europese satelliet
voor dit doel was geen gemakkelijke
taak. Met-3 wordt gecontroleerd door
het volgstation ESOC in Darmstadt.
Aangezien men het contact met hem niet
wil verliezen, kan de satelliet
voorlopig niet naar de ideale plaats
voor waarnemingen aan het Amerikaanse
continent op 100 gr west worden
gedirigeerd. Dit is pas mogelijk
wanneer er een relaisstation zal zijn
gebouwd op Wallops eiland (Virginia)
begin volgend jaar. En omdat de eerste
Goes-next kunstmaan pas in 1994
beschikbaar komt, zal de Met-3 wel tot
in 1995 dienst moeten doen. Maar het
apparaat begint flink op leeftijd te
komen. Een van de relais kanalen op
1691 MHz is uitgevallen en er is een
kleine schade aan een van de antennes
geconstateerd, die overigens is terug
te voeren op de lancering.

RADIO SPOETNIKS

RS3A, het kommandostation voor de Radio
Spoetniks in Moskou, meldt dat er grote
problemen zijn met het operationeel
houden van deze satellieten. Salarissen
en andere financiele middelen zijn nog
beschikbaar tot en met de maand maart,
maar wat er daarna gaat gebeuren is
onduidelijk. Alle aktiviteiten rond de
bouw van nieuwe Radio Spoetniks zijn
stopgezet. Het ziet ernaar uit dat er
geen mogelijkheden meer komen voor de
bouw en lancering van verdere amateur
satellieten in Rusland of andere
lidstaten van het GOS. (Nico Janssen,
PA0DLO)

CODE-3 LUISTERTIPS (3)

Nabij Bumbuna, in de Westafrikaanse
staat Sierra Leone, bouwt het
Italiaanse bedrijf Salini Costruttori
s.p.a. (SALCOST) een dam in de rivier
de Rokel. De projectleiding van SALCOST
in Bumbuna houdt via de kortegolf
radiocontact met het hoofdkantoor in
Rome. Beide stations kunnen vrijwel
dagelijks met een telex verbinding in
de SITOR-A mode worden ontvangen. De
frequentie waarop SALCOST Bumbuna en
SALCOST Rome uitzenden is 20584.0 kHz.
De uitzendtijden liggen doorgaans
tussen 10.00 en 11.00 uur UTC in de
ochtend en tussen 15.00 en 16.00 uur
UTC in de middag. Voor beide zenders
blijkt de signaalsterkte in ons land
goed te zijn, en omdat de gekozen
frequentie geen andere gebruikers
heeft, komen de berichten vrijwel
foutloos binnen. De uitwisseling van
telegrammen verloopt ongecodeerd,
waardoor de ontvangst een aardig kijkje
biedt op de bedrijfs activiteiten van
de firma Salini.

Aan de monding van de rivier de Rokel
ligt Freetown, de ruim 200.000 inwoners
tellende hoofdstad van Sierra Leone. In
het kader van de Verenigde Naties
vinden we hier twee kortegolf zenders
die in onze contreien redelijk vaak
worden gehoord. Het Hoge Commissariaat
voor de Vluchtelingen (UNHCR) zorgt
voor opvang van vluchtelingen uit het
aangrenzende Liberia, waar twee jaar
geleden een bloedige burgeroorlog
uitbrak. Af en toe worden er via de
kortegolf berichten in SITOR-A
uitgewisseld met het hoofdkantoor van
UNHCR in Geneve, waarvoor ondermeer de
frequentie 20734.0 kHz ter beschikking
staat. Omdat dit kanaal door meerdere
UNHCR vestigingen wordt gebruikt en
omdat geen van deze stations vaste
uitzendtijden kent, kan het wel enige
tijd kosten om de zender in Freetown te
pakken te krijgen.

Naast UNHCR beschikt ook het World Food
Program (WFP) van de Verenigde Naties
over een radioverbinding. In dit geval
met Rome, waar het het hoofdkwartier
van de Voedsel- en Landbouw-
organisatie van de VN is gevestigd. Op
20670.0 kHz wisselen WFP Freetown en
WFP Rome op verschillende tijden van de
dag berichten uit in SITOR-A. Ook deze
VN-frequentie wordt door meerdere
stations benut, maar WFP Freetown is
vrijwel dagelijks actief, zodat de
trefkans groot is. (Michiel Schaay)

FUSIE TASS EN APN IN RITA

Volgens een aankondiging van de
Russische minister van 'pers en
massamedia', Mikhail Poltoranin, op 22
januari 1992, zijn de Russische
persbureau's TASS (Telegrafnoje
Agentstwo Sowjetskogo Sojusa) en APN
(Agentstwo Petschati Nowosti)
samengegaan in RITA (in het Engels:
Russian Information Telegraph Agency,
of in het Russisch: Rossiyskoye
Informatsionnoye Telegrafnoye
Agentstvo). De naam TASS zal echter wel
blijven bestaan en er is voorgesteld
dat TASS de verspreiding van nieuws
binnen de Russische Federatie zal gaan
verzorgen, terwijl APN hetzelfde zal
gaan doen voor de gebieden daarbuiten.
Intussen zijn verschillende bureau's
van TASS in het buitenland gesloten,
waaronder Lissabon. De taken van dit
bureau zijn nu overgenomen door het
bureau in Madrid. Ook zijn
verschillende correspondenten van TASS
in het buitenland van hun functie
ontheven. In Cuba bv. is het aantal
teruggebracht van 5 naar 1.

KORTEGOLF-UITZENDINGEN TASS GESTOPT

Volgens de laatste berichten zijn ook
de kortegolf RTTY uitzendingen van TASS
sinds 1 januari gestopt. Het laatste
Engelse nieuws van TASS werd ontvangen
op 31 december 1991 om 2057 UTC. De
'gewone' telex verbindingen via
'landlijnen' blijven echter bestaan, en
TASS brengt nu zelfs een nieuw bulletin
'op de markt', genaamd 'TASS Script',
dat ca. 100 pagina's nieuws en
informatie zal bevatten voor abonnees.
Het is zelfs mogelijk om de informatie,
die in het Engels wordt verspreid, te
laten vertalen in het Duits, Frans,
Spaans, Portugees en het Arabisch,
uiteraard tegen extra betaling. Ook
hier heeft de commercie dus
toegeslagen. (BBC Monitoring Service,
1/92. Met dank aan Jan Nieuwenhuis)

NIEUW EUROPEES NETWERK VLIEGVERKEER

De Deutsche Aerospace AG staat op het
punt een grensoverschrijdend
datanetwerk voor luchtverkeers controle
in Europa te installeren. Na
succesvolle proeven met een prototype
heeft Eurocontrol in Brussel (de
Europese autoriteit voor de controle op
het luchtverkeer) een contract getekend
voor 3,2 miljoen D-mark. Het project
zal uitgevoerd worden door het bedrijf
Dornier in Friedrichshafen. Dit bedrijf
valt onder de paraplu van Deutsche
Aerospace. Het nieuwe netwerk (Common
Backbone Network) is een systeem
waarbij computers onderling informatie
kunnen uitwisselen. Op die manier kan
informatie over de vluchtplanning samen
met radarinformatie economisch, snel en
veilig worden uitgewisseld.

GRENSOVERSCHRIJDENDE COMMUNICATIE

Op het netwerk zullen Belgie,
Luxemburg, Duitsland en Nederland
aangesloten worden. De computers die
als informatie- knooppunten gaan
fungeren zijn van het type DPN-100 en
worden door Northern Telecom
geinstalleerd in Brussel, Luxemburg,
Dusseldorf, Bremen, Amsterdam en
Maastricht. De informatie tussen de
computers wordt verzonden met een
snelheid van 64 kbps en is voor de
gebruikers beschikbaar via hun
nationale netwerk. Het zeer
geavanceerde netwerk zal de steeds
toenemende coordinatie- werkzaamheden
van het vliegverkeer in Duitsland en de
Benelux aanzienlijk vereenvoudigen. Op
deze manier zal het systeem bijdragen
aan een beter gebruik van het Europese
luchtruim.

EERSTE PDC-RECORDERS GRUNDIG

Nadat de NOS officieel heeft meegedeeld
dat videorecorders in de toekomst
gestuurd zullen worden door het
zogeheten PDC systeem, heeft Grundig
als eerste twee videorecorders met dit
systeem uitgerust. PDC of Program
Delivery Control werkt via de
beeldlijnen van Teletekst. Een simpel
stuurcommando kan de videorecorder
precies op tijd starten, net als met
VPS in Duitsland al een tijdje het
geval was. Technisch nadeel van de
VPS-manier bleek het feit dat daarvoor
een beeldlijn beschikbaar moest zijn
(17). Een compleet digitale puls
volgens het Teletekst systeem is
effectiever en zal wel in heel Europa
worden ingevoerd voor het op tijd
starten van de videorecorder. De omroep
paraplu in Europa, de European
Broadcast Union (EBU), heeft het
systeem verkozen, zodat VPS
langzamerhand zal verdwijnen.

Het is niet toevallig dat Grundig als
een van de eerste fabrikanten gereed is
voor PDC. De firma heeft al een
jarenlange ervaring met het
programmeren van recorders via
Teletekst en hield de ontwikkeling
scherp in de gaten. Een kleine
wijziging in de toch al ingebouwde
Teletekst module leverde het gewenste
PDC- resultaat op. Er zijn twee
modellen: een driekops machine, de
VS-920-PDC van f.1299,- en een tweekops
type VS-902-PDC van f.1199,-.

AUTOROUTE EXPRESS IN PRIJS VERLAAGD

Naar aanleiding van onze bespreking, in
Beeldkrant 472, van het MS-DOS software
pakket AutoRoute Express, de
reisplanner voor automobilisten, liet
de uitgever (Vierbergen N.V.) ons weten
dat de prijs van het pakket inmiddels
flink is verlaagd. Het pakket kost nu
Hfl 225 of Bfr 3900, incl. BTW.

