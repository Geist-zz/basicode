475, maa 17 feb '92

MIR: UITLADEN PROGRESS-M11

Met het overladen van de met
Progress-M11 aangekomen vracht werd
direct na aankomst begonnen. Zoals
altijd levert dat (plaats-)
ruimteproblemen op. De bemanning dringt
regelmatig aan op toestemming om zaken,
die nog aan boord van het complex
rondslingeren, maar niet meer worden
gebruikt, direct een plaatsje in de
Pr-M11 te geven (om t.z.t. met de
Pr-M11 in de dampkring te verbranden).
Zulke verzoeken komen bij de
deskundigen op TsUP niet altijd
gelegen: men gooit in een tijd van
schaarste niet graag oude spullen weg.
Ook nu weer brak een periode aan,
waarin naar allerlei spullen, die
meegekomen zouden zijn, moest worden
gezocht, soms zonder succes. Met het
vervangen van defecte systemen werd ook
meteen begonnen, maar het duurde lang
voordat toestemming werd gegeven de
girodyna's onder handen te nemen. Deze
moeilijke klus kwam regelmatig ter
sprake. N.a.w. is het werk nog niet
geheel afgerond, maar er zijn de
laatste dagen geen klachten meer over
de standregeling van het complex.

VEEL PROBLEMEN

Het waterregeneratie systeem vergt nog
steeds veel aandacht. Het systeem
Elektron komt dagelijks ter sprake. Op
30 jan. 1992 constateerde men, dat er
een modderachtig bezinksel in de tanks
zat. De bemanning constateerde op 3
febr. 1992 (oml. 34124, 1032UTC) een
daling van de luchtdruk met 20 mm per
uur. Dit ging de toegestane normen te
boven. Het probleem was tijdens de
volgende doorgang nog niet opgelost,
maar er werd kennelijk niet zo zwaar
aan getild. De volgende dag bleef de
druk weer stabiel. Mogelijk heeft men
het 'lek' gevonden en gedicht, terwijl
MIR buiten ons bereik was. De
girodyna's bestaan uit een stelsel van
6 vliegwielen, die aan een magnetische
ophanging rondrazen in een vacuumkast.
De oorzaak van het weglekken van lucht
kan het gevolg zijn geweest van de
uitgevoerde reparaties. Ook nu weer ons
petje af voor de vakkundige,
vindingrijke en paniek- bestendige
bemanning, die ondanks alles het
station operationeel weet te houden.
Het ware te wensen dat in hun
vaderland(-en) alle professionals
(inclusief politici en economen) uit
hetzelfde hout gesneden zouden zijn als
deze kosmonauten.

VOORDELIG AANBOD

TsUP deelde de bemanning mee, dat de
Japanners een flink bedrag (10 miljoen
Yen, dus ongeveer 4,8 miljoen dollar)
willen betalen voor de geborgen
landings capsule van de Pr-M10, als de
Russen er een ruimtepak en een
hoeveelheid ruimtevoedsel als extraatje
bij zouden doen. Volkov vroeg zich af
of ze voor hem ook een aardig bedragje
over zouden hebben.

FAX-GELUIDEN

Naast alle drukte met in- en uitladen
van spullen, verrichten van reparaties
en het station scherp controleren,
staan de kosmonauten ook bloot aan
extra aandacht door medici op aarde.
Een normale routine, de 'ruimtemens'
moet straks zo snel mogelijk weer
'aardmens' worden. Tijdens oefeningen
op de hometrainer wordt het E.C.G.
bijgehouden. Het draaien van de trapas
wordt als een soort modulatie op de
uitgangs frequentie hoorbaar gemaakt.
Het klinkt als een WEFAX signaal, maar
dat is het dus niet. (In het verleden
waren er enthousiaste meteosat volgers,
die zelfs probeerden er een beeld uit
te halen.)

SOYUZ-TM14

Als startdatum staat nog steeds 17
maart 1992 op het programma. De
aflossers van de huidige bemanning gaan
dan omhoog met de Duitse gastkosmonaut
Flade. Geschatte starttijd: 1100UTC.
Koppeling met MIR op 19 maart 1992 ong.
1130UT. Verblijf van Flade a.b. MIR tot
25 maart 1992, wanneer hij terugkeert
in de Soyuz-TM13 met Volkov en
Krikalyov. Landing in -naar wij hopen-
het nog steeds goede en trouwe
Kazakhstan die dag om ong. 0800UTC.
(Chris v.d. Berg, NL-9165/A-UK3202)

ONTCIJFEREN MET CODE-3: FRANKRIJK

Binnen NAVO-verband voert Frankrijk een
van oudsher eigenzinnig defensiebeleid.
In veel voormalige Franse kolonien en
overzeese gebiedsdelen is het Franse
leger nog steeds aanwezig. De
communicatie tussen deze bases en het
hoofdkwartier van de Franse
strijdkrachten verloopt voor een deel
via de kortegolf. Daarvoor staan een
groot aantal kanalen ter beschikking.
De belangrijkste frequenties zullen we
in de loop van de tijd via deze rubriek
aan u doorspelen.

UNIFILL IN LIBANON

We beginnen in Libanon, een voormalig
Frans mandaatgebied dat al sinds 1975
door een burgeroorlog wordt geplaagd.
De in Beiroet gestationeerde Franse
militaire eenheden opereren onder
UNIFIL-vlag en zijn in de afgelopen
paar jaar waargenomen op de volgende
HF-frequenties: 9084.0, 10415.0,
13980.0, 14578.0, 14964.0 en 16045.0
kHz. Het station bevindt zich in
Marrakeh en zendt telex berichten uit
in de norm ARQ-E, met een snelheid van
72 baud en een shift van rond de 400
Hz. Voorzover bekend hebben de Franse
autoriteiten geen internationaal
roepteken aan het station toegewezen.
Voor identificatie wordt gebruik
gemaakt van een zogenaamde NAVO routing
indicator, in dit geval de
lettercombinatie RFFXL. Uiteraard
hanteert het station geen officieel
zendschema, maar wanneer u de
bovenstaande frequenties op
verschillende tijden van de dag
probeert, is de kans op succes groot.

MOEITE MET MORSE

Een van de weinige modulatie soorten
waar het Code-3 pakket moeite mee
heeft, is het aloude morse systeem. Dat
ligt niet zozeer aan de software van
Hoka, maar meer aan een combinatie van
omstandigheden die het automatisch
decoderen ernstig bemoeilijken. In de
eerste plaats is morse geen digitaal
systeem en is het eigenlijk ontworpen
om op het gehoor ontcijferd te worden.
Daarnaast zijn er in bijvoorbeeld de
maritieme banden enorm veel stations in
een klein frequentie gebied
samengepakt, waardoor de onderlinge
storingen veel groter zijn dan in
andere banden. Dat is niet alleen
problematisch voor luisteramateurs, ook
professionele gebruikers ondervinden
daarvan de nadelen. Het is dan ook niet
verwonderlijk dat het morse- alfabet in
de komende jaren zeer snel van het
(kortegolf) toneel zal verdwijnen. Naar
verwachting zal de overgang van morse
naar meer bij-de-tijdse transmissie
systemen in een aantal Derde
Wereldlanden echter wat langer op zich
laten wachten. Dit verschil in tempo
vergroot in de overgangs periode de
mogelijkheden voor de ontvangst van
zwakke, veraf gelegen stations. We
zullen in deze rubriek de
morse-stations dan ook niet links laten
liggen. Wel tekenen we daarbij aan, dat
het in sommige gevallen beter is om de
betreffende uitzending op het gehoor te
decoderen, eventueel met behulp van een
cassetterecorder. (Michiel Schaay)

UW SPREEKTIJD GAAT NU IN...PING!!

PTT Telecom gaat exploitanten van de
nieuwe, duurdere 06-koopnummers
verplichten aan het begin van elk
gesprek het gespreks tarief te
vermelden. Het gaat om de 06-nummers
waarvoor tarieven van circa 75 cent en
1 gulden per minuut gaan gelden. Deze
nieuwe categorieen 06-koopnummers komen
naast de bestaande nummers van circa 50
cent per minuut. Als de exploitanten
van 06-nummers zich niet houden aan de
verplichting het juiste tarief van een
06-nummer te vermelden, dan kan Telecom
deze nummers afsluiten, zo heeft zij
inmiddels de exploitanten van
06-nummers laten weten.

DUURDERE DIENSTEN

PTT Telecom introduceert, zoals al
eerder aangekondigd, de duurdere
06-tarieven per begin februari. Zij
doet dat op aandringen van de
informatie leveranciers die vinden dat
er een markt is voor meer hoogwaardige
en daardoor ook duurdere toepassingen
op het gebied van telefonische
informatie of videotex. Daarbij moet
onder meer worden gedacht aan
financiele, medische, juridische of
makelaars- informatie.

SPECIALE RADIO- EN TV-NUMMERS

Binnenkort gaat PTT Telecom speciale
06-nummers in dienst stellen voor
gebruik in radio- en TV-programma's.
Deze nummers worden alleen ingezet als
er in korte tijd zeer grote aantallen
gesprekken worden verwacht. De
zogeheten 'medianummers' zijn
herkenbaar omdat elk nummer begint met
06-300 en gevolgd wordt door nog drie
cijfers. De medianummers kunnen zowel
tariefnummers zijn (zie hieronder) als
koopnummers. Gaat het om 06-nummers
waarvoor een tarief van 75 cent of 1
gulden geldt, dan is de gebruiker ook
weer verplicht dit tarief aan het begin
van het gesprek te vermelden.

Medianummers kunnen niet worden
geblokkeerd. Bij deze nummers zijn de
gesprekken bijna altijd van korte duur,
omdat het meestal gaat om
geldinzamelingen of opiniepeilingen.
Telecom zal al haar klanten met een 06-
blokkering per brief informeren over
deze medianummers. Een blokkering voor
het bellen naar 06-koopnummers kost
eenmalig 35 gulden.

CATEGORIEEN

Er zijn drie soorten 06-nummers:
* De zogeheten Groene nummers, die
gratis gebeld kunnen worden. De kosten
van het gesprek komen volledig voor
rekening van de exploitant. Groene
nummers zijn herkenbaar aan het feit
dat ze beginnen met 06-0 of 06-4.
* Tariefnummers, waarbij het gespreks
tarief (tussen 3 en 40 cent per minuut)
wordt gedeeld door beller en houder van
het nummer. Tarief nummers beginnen met
06-321, 06-399 of 06-8.
* Koopnummers, waarop informatie door
de beller wordt 'gekocht', kosten de
beller 50 cent, 75 cent of 1 gulden per
minuut. Ze zijn herkenbaar doordat ze
beginnen met 06-320, 06-340, 06-350 of
06-9.

BELASTINGPROGRAMMA

Vandaag werd het nieuwe Inkomsten
belasting programma IB '91 uitgezonden
van Chris Bouws uit Nieuwegein. Mocht u
dit Basicode programma niet goed hebben
ontvangen, dan krijgt u komende maandag
nog een herkansing, want dan herhalen
we IB '91 in zijn geheel. Bovendien
bestaat de mogelijkheid een en ander te
'downloaden' uit onze Fido-NOS
databank, tel. 035-245395 (file-gebied
3).

Tot slot bestaat, speciaal voor
bezitters van een MS-DOS computer, de
mogelijkheid het programma op diskette
te bestellen. Dit is bovendien een
kant-en-klare DOS-versie die direct
uitvoerbaar is door de computer. De
floppy, naar keuze in 3,5 of 5,25 inch
formaat, is alleen verkrijgbaar via de
auteur. Maak daartoe 9 gulden over op
giro (Postbank) rekening 4447794,
t.n.v. C. Bouws te Nieuwegein, o.v.v.
'Belastingflop' en het gewenste formaat
diskette. Girotel gebruikers moeten ook
hun VOLLEDIGE adres vermelden, omdat de
Postbank dat niet voor hen doet.

