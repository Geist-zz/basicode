379, maa 28 jan '91

NAVO BESCHIKT OVER EIGEN SATELLIET

De eerste van twee militaire
communicatie satellieten voor de NAVO
(Noord Atlantische Verdrags
Organisatie) is -als alles goed is
gegaan- op 7 januari gelanceerd. Hij
steeg op aan boord van een Delta-II
raket vanaf de luchtmacht basis Cape
Canaveral in Florida, USA. De satelliet
zal operationeel worden op een vaste
plaats (geostationair) op 18 graden
west boven de evenaar en zal daarmee
zorgen voor de uitbreiding van de
capaciteit van militaire en
diplomatieke (geheime) communicatie
onder NAVO controle.

Het NAVO satelliet programma wordt
uitgevoerd onder leiding van Engeland,
in samenwerking met het NAVO
Communicatie en Informatie Systemen
Agentschap (NACISA). De opdracht voor
het project dateert van 1987, toen
British Aerospace Systems en Marconi
werd verzocht twee satellieten te
bouwen die ongeveer gelijk zijn aan de
drie reeds operationele militaire
Skynet 4 satellieten. Die werden
gebouwd door hetzelfde team voor het
Engelse Ministerie van Defensie.

UITWISSELBAAR MET USA

Het NAVO-IV systeem is uitwisselbaar
met het satelliet communicatie systeem
van de Amerikanen. De satellieten zijn
uitgerust met een uitgebreid
communicatie systeem dat werkt in de
SHF- en UHF- frekwenties. De antennes
van de het ruimtevaartuig staan gericht
op Europa en functioneren wereldwijd.
Zij geven toegang tot een hele reeks
aardse stations, waaronder netwerk
stations en overal verspreide
zeeschepen.

TWEEDE SATELLIET IN AANBOUW

De tweede satelliet wordt op dit moment
samengesteld bij British Aerospace in
Bristol. Eerder bouwde dezelfde firma
voor de Europese Ruimtevaart
Organisatie ESA ook de OTS/ECS en de
Marecs satellieten.
De satelliet weegt 1430 kilo tijdens de
lancering. Hij heeft drie transponders
van 40 Watt in het SHF-gebied aan
boord, die vier kanalen met een
bandbreedte van 60 tot 135 MHz
verzorgen. Het UHF pakket bestaat uit
twee 25 Watt transponders die elk een
kanaal met een breedte van 25 kHz
verzorgen. De SHF ontvangst- en zend-
antennes geven verschillende patronen
op aarde, varierend van sterk richtings
gevoelig boven Europa tot aan een
wereldwijd patroon. De UHF antennes
zijn van het Helix type. De satelliet
behoort tot het type dat bestand is
tegen elektronische oorlogvoering.
De satelliet zal te zijner tijd
gecontroleerd worden vanuit het netwerk
station in Oakhanger Hampshire in
Engeland. Dit station is speciaal voor
dat doel door Marconi en British
Aerospace gebouwd.

KORTE GESCHIEDENIS

Het gaat hier om vierde generatie
satellieten voor de NAVO. De eerste
serie, Satcom I, maakte deel uit van
een USA projekt. In 1967 kwam de
goedkeuring voor de tweede fase
satellieten, Satcom II, die ook een
deel van het X-band spectrum
gebruikten, net als de Satcom I. De
tweede fase bestond ook al uit twee
satellieten die vaste verbindingen in
spraak en geringe data-snelheid
toelieten.

Tussen 1976 en 1978 werden weer drie
NAVO satellieten gelanceerd, deze keer
van het Satcom III type. Een vierde
werd als reserve in 1984 afgeschoten om
het gat te vullen voordat de vierde
generatie beschikbaar zou zijn,
gebaseerd op het Engelse Skynet 4
systeem waar nu sprake van is.

INVOERING HDTV KOST 400 MILJOEN

In opdracht van de Mediaraad heeft het
NOB (Nederlands Omroepprododuktie
Bedrijf) uitgerekend dat invoering en
exploitatie van HDTV tot 1997 een
kleine 400 miljoen gaat kosten. Met dit
bedrag kan vijf jaar lang de
experimentele zender TV Plus in de
lucht worden gehouden. Dit station gaat
in 1992 van start en zal per satelliet
een selectie van de programma's van
Nederland 1, 2 en 3 uitzenden, maar dan
in D2-MAC, de voorloper van HDTV.

Volgens het NOB dekt het bedrag van 400
miljoen het gehele invoerings traject.
Inbegrepen zijn zowel de kosten voor de
bouw en uitrusting van studio's,
reportagewagens etcetera, alsmede de
kosten voor het huren van een kanaal op
de Astra-2 satelliet en de aanleg van
een grondstation. Ook de produktie van
programma's zit in het budget. Het
enige dat daarbuiten valt is het bedrag
dat nodig is om kabelnetten geschikt te
maken voor doorgifte van het HDTV
signaal. De Mediaraad schat de kosten
hiervan op 125 tot 400 gulden per
abonnee.

In haar advies aan het ministerie van
Verkeer en Waterstaat stelt de
Mediaraad voor de helft van het bedrag
van 400 miljoen vrij te maken uit
bestaande omroepmiddelen en
investeringen die toch al gepland
waren. De andere helft zou op
fifty-fifty basis moeten worden
opgebracht door enerzijds Philips, PTT
Telecom, de NOS en het NOB, en
anderzijds de overheid. De Mediaraad
vindt dat de burger hiervoor op geen
enkele wijze mag worden aangeslagen en
wijst om die reden verhoging van de
omroepbijdrage van de hand.

SMART CARD TEGEN ZWARTKIJKEN

In haar advies stelt de Mediaraad
tevens voor TV Plus te laten
functioneren als een vorm van abonnee
televisie. Dat zou kunnen door
gelijktijdig met TV Plus smart cards te
introduceren, via welke de ontvangst
gereguleerd kan worden. Op termijn
biedt deze distributievorm ook
mogelijkheden voor de verrekening van
de omroepbijdragen, zo schrijft de
raad. Immers, als rond het jaar 2000 de
meeste programma's in HDTV worden
uitgezonden en de zenders Nederland 1,
2 en 3 geschikt zijn gemaakt voor HDTV,
kan via smart cards niet alleen de
ontvangst van alle programma's worden
geregeld, maar (via de bijbehorende
registratie) ook de inning van de
omroepbijdragen. Volgens een schatting
van de PTT wordt momenteel in 500 a 900
duizend huishoudens 'zwart' gekeken.
Afhankelijk van de hoogte van de
schatting scheelt dit per jaar 80 tot
150 miljoen aan omroepbijdragen.

TEST DIGITAAL HDTV-SYSTEEM

Zenith, de laatst overgebleven
elektronica- fabrikant van de VS, en de
telefoon- maatschappij AT&T hebben een
volledig digitaal en storingsvrij HDTV
uitzendsysteem ontworpen, dat van de
zomer al wordt uitgetest. Met deze
aankondiging nemen Zenith en AT&T
voorlopig de koppositie in de strijd om
digitale HDTV systemen. Die strijd nam
een aanvang toen de Federal
Communications Commission vorig jaar
(omwille van de compatibiliteit met
bestaande tv-toestellen) besloot dat
alleen digitale HDTV systemen in
aanmerking komen om tot Amerikaanse
uitzendnorm te worden verheven.
Sindsdien werken alle grote concerns
koortsachtig aan een gedigitaliseerde
versie van hun systeem, want de VS
belooft verreweg de grootste en meest
profijtelijke HDTV-markt te worden. Er
zijn vier serieuze gegadigden in de
strijd: General Instruments, Japan
Broadcasting Company (JVC), de al
eerder genoemde combinatie Zenith-AT&T,
en een consortium bestaande uit
Philips, Thomson en de Amerikaanse
omroep NBC. (Uit: Telecombrief)

CD-ROM VAN ITU

De Internationale Telecommunicatie Unie
(ITU) heeft een eerste CD-Rom titel
gepubliceerd, de International
Frequency List (IFL). De set van twee
schijven bevat vermeldingen van 1.000
internationale frequenties, bestaande
uit materiaal dat tot nu toe alleen op
microfiche beschikbaar was. De
radiofrequenties worden vastgelegd in
het International Frequency Register,
dat wordt beheerd door het
International Frequency Registration
Board. De schijven worden tweemaal per
jaar geactualiseerd op golflengte,
landencode, lokatie van radiostation,
enz. De set kost 340 dollar. De ITU
onderzocht reeds in 1987 de produktie
van een CD-Rom, met name als
telefoonboek. Het proces stokte echter
na de uitkomst van een interne
demoschijf. Het is de bedoeling dat de
unie meerdere titels gaat publiceren.
(Uit: Telecombrief)

BRITSE DAGBLADEN OP CD-ROM

De Britse dagblad uitgevers volgen het
voorbeeld van hun Amerikaanse
collega's. Zowel The Independent als
The Guardian verschijnen op CD-Rom.
Eerstgenoemde en The Independent on
Sunday zijn intussen verschenen en
bevatten ruim 15 maanden
krantenarchief. Een abonnement met twee
actualisaties per jaar kost 499 pond,
terwijl losse schijven 299 pond kosten.
De schijf is geproduceerd door de Reed
dochter Bowker-Sauer in samenwerking
met Newspaper Publishing en FT Profile.
The Guardian wordt geproduceerd door
Chadwyck-Healey en bevat alle tekst
vanaf januari 1990. Bovendien zijn alle
koppagina's van de dagelijkse editie in
facsimile opgenomen. De editie van 1990
gaat 500 pond kosten. Een combinatie-
abonnement voor 1990 en 1991 kost 1.000
pond. (Uit: Telecombrief)

EURODIREKT: CD-ROM VOOR REIZEN

Bij Business Information Publishers in
Bussum (tel. 02159-17306) is een CD-ROM
verschenen met alle Europese
verbindingen erop per trein en
vliegtuig. De CD kost eenmalig f 395.-,
maar als men een abonnement wil kost de
CD f 595.-, die tweemaal per jaar gaat
verschijnen.

De CD omvat 60.000 verbindingen tussen
10.000 Europese steden en is daarmee
een van de meest volledige off-line
databanken op dit gebied. Vooral de
Europese spoorlijnen zijn nog niet
makkelijk opvraagbaar per PC of per
databank. Wel de Nederlandse
verbindingen, via de befaamde
NS-reisplanner. In Europees verband is
het alleen het vliegverkeer makkelijk
en ook on-line opvraagbaar. Voor de
veelreiziger en zakenman zal het
opvragen on-line echter vaak te veel
geld (lijnkosten en abonnement op
bijvoorbeeld Memocom) kosten. Met de
CD-ROM unit in zijn computer kan hij
echter alle verbindingen makkelijk
bekijken en ze vervolgens (laten)
boeken.

DEMO-VERSIE OP FLOPPY

Van de Eurodirekt CD-ROM is een
'uitgeklede' versie op floppy
verschenen. Het gaat om een 5,25 of 3,5
inch versie die f 47,50 (incl.) kost en
niet volledig kan zijn vanwege de
beperkte ruimte op schijf. Het
gecomprimeerde programma staat in een
250 Kb grote file op schijf, die na
uitpakken in de computer circa een
Megabyte omvat. Daarin een demonstratie
van de belangrijkste verbindingen per
trein en vliegtuig. Tevens de treinen
naar Schiphol vanaf belangrijke
provinciale en stedelijke gebieden.
Eurodirekt vermeldt ook de hotels in
een aantal belangrijke steden waar
vliegvelden zijn. De lijst kan
natuurlijk niet volledig zijn op de
floppy, maar gezien de enorme opslag
capaciteit van CD-ROM kan de lijst daar
zo volledig zijn dat hij zelfs
bruikbaar is voor reisbureaus.
Weliswaar ken men met het off-line
programma niet boeken, maar op kleine
reisbureaus gaat dat meestal toch per
telefoon.

In april/mei moet de nieuwe CD-ROM
verschijnen. Aan de eerste computer-CD
is met tien mensen gedurende drie
maanden gewerkt om hem op tijd af te
krijgen. Directeur Van Ditzhuyzen van
Business Information Publishers
verwacht veel belangstelling uit de
zaken- en reiswereld. Een CD-speler
voor de computer kost immers
tegenwoordig minder dan duizend gulden.

INLICHTINGEN OVER DR-DOS

Plak dit adres op een briefkaart als u
meer wilt weten over Digital Research
DOS versie 5.0, met nieuwe
mogelijkheden. Wij sturen uw aanvraag
dan door. Vergeet echter niet uw eigen
adres op de briefkaart te zetten. Stuur
ook geen brief, alleen een briefkaart.

=================
NOS - radio Scoop

Info  DR-DOS  5.0

Postbus 1200
1200 BE Hilversum
=================

