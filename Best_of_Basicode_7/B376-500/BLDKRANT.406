406, maa 29 apr '91

NEDERLANDSE KANDIDAAT-ASTRONAUTEN

Op maandag 22 april werden in het
Noordwijk Space Expo de Nederlandse
kandidaat- astronauten door Min.
Andriessen (Economische Zaken)
voorgesteld aan de pers. Tijdens deze
presentatie werden de zorgvuldig geheim
gehouden namen van het vijftal (4 heren
en 1 dame) bekend gemaakt. Een
advertentie eind 1990 leidde tot 400
sollicitanten. Na een 'ruwe' selectie
viel direct al de helft af. De overige
200 werden aan een strenge selectie
onderworpen (waaronder een centrifuge
proef) en hiervan bleven er 16 over.
Deze 16 werden uitvoerig geinterviewd
door de Nederlandse selectie commissie
onder voorzitterschap van Ir. van
Konijnenburg (NIVR Delft), met als
resultaat het gepresenteerde vijftal.
Maar deze zijn er nog niet: met
kandidaten uit de andere 12 bij ESA
aangesloten landen zullen er later dit
jaar een tiental mensen overblijven,
die een astronauten opleiding zullen
gaan volgen. Pas in de 2de helft van de
jaren '90 zullen de astronauten worden
gekozen die vluchten zullen maken met
de ruimtelaboratoria Spacelab en
Columbus en het ruimteveer Hermes.

Nu de kandidaten:
- Peter van Aken    (1961), werkzaam
bij de Technische Hochschule Darmstadt.
- Peter Donkerbroek (1952), werkzaam
bij de Nederlandse Luchtmacht in de
V.S.
- Mariet A. Hofstee (1964), werkzaam
bij het Kernfysisch Versneller
Instituut Gron.
- Bengt E.J. Kayser (1956), werkzaam
bij de Universiteit van Geneve.
- Andre Kuipers     (1958), werkzaam
bij Estec Noordwijk.

(met dank aan Chris v.d. Berg)

RUIMTEWANDELING MIR ZONDER SUCCES

Afgelopen donderdag 25 april maakten de
kosmonauten aan boord van het Russische
ruimtestation MIR een ruim drie uur
durende ruimtewandeling. Deze begon
rond 21:00 UTC en was alweer afgelopen
voordat MIR binnen ons bereik was: op
26 april om 00:49 UTC, omloop 29698,
waren de kosmonauten teruggekeerd in
het basisblok. Doel van de
ruimtewandeling was de reparatie van de
kapotte Kurs antenne, die van groot
belang is bij koppelingen. Helaas
mislukte de reparatiepoging: het
grondstation zag in dat het de
kosmonauten niet zou lukken de antenne
te herstellen, en stuurde na drie uur
de kosmonauten terug. Waarom de
reparatie is mislukt, werd niet
helemaal duidelijk. In elk geval zal
eerst op de grond een grondige analyse
plaatsvinden, en zullen er oefeningen
gehouden worden in een water-bassin, om
de reparatie te simuleren. Verder zal
de opdracht voor de reparatie pas aan
de volgende MIR bemanning worden
gegeven. De aflossers zullen n.a.w. op
18 mei 1991 in hun ruimteschip
Soyuz-TM12 naar MIR vertrekken.
Chris v.d. Berg, NL-9165/A-UK3202.

Noot van de redactie: voor Chris is
onlangs een grote wens in vervulling
gegaan. Hij heeft een uitnodiging
ontvangen een maand lang in de
Sovjet-Unie te vertoeven, en daarbij
allerlei ruimtevaart instellingen te
bezoeken. Onder andere zal hij aanwezig
zijn bij de lancering van het
ruimteschip S-TM12 op 18 mei. We wensen
Chris een aangename reis en hopen van
hem een uitgebreid 'live' verslag te
krijgen!

EXCEL VOOR WINDOWS OP ZIJN HOLLANDS

Men kan onmogelijk zeggen dat Microsoft
niet slim is met zijn marktpolitiek. De
nieuwste zet op dat gebied is het
uitbrengen van boeken uit de 'Microsoft
Press' serie in het Nederlands. Daarmee
voorkomt de firma dat een ander aan de
haal gaat met zijn programma's en
beschrijvingen.

U kent ze allemaal, die boekjes die
geschreven zijn voor bezitters van een
illegale kopie van WP, Excel of CAD
programma's. Heel vaak zijn die gidjes
oppervlakkig, onduidelijk en vooral
onvolledig. Meestal gaan ze ook niet
over de laatste versie van een
programma. Heel vaak gebruikt men als
argument om deze gidsjes of boeken aan
te prijzen dat zij in het Nederlands
zijn. De oorspronkelijke handboeken
zijn dat niet en daarom kan niet
iedereen ze begrijpen.

OORSPRONKELIJKE BOEKEN HET BEST

Afgezien van de taalbarriere, waarvan
ik onderken dat het voor sommige mensen
een probleem kan zijn, zijn de
oorspronkelijke handboeken bijv. van
Microsoft kraakhelder geschreven, vaak
op meer niveaus: voor beginners, voor
gevorderde gebruikers of als
naslagwerk. Dat geldt ook voor het
nieuwe Excel voor Windows, dat komt met
een reeks boeken voor alle soorten
gebruikers en probleem oplossers. Excel
3.0 is echter zo'n belangrijk programma
(het draait op de PC onder Windows, op
OS/2 en op de MAC), dat vrijwel
iedereen er vroeg of laat mee te maken
krijgt. Het is daarom goed dat er ook
een Nederlands boek verschenen is, maar
dan onder auspicien van Microsoft zelf,
vertaald bij Kluwer in Deventer. Het
boek 'Excel voor Windows' (ISBN
90-201-2420-X) kost f59,50 en is
verlucht met vele schermen uit het
nieuwe Excel. Het is daarom ook bepaald
geen slap aftreksel van een gebruiker
die een gidsje heeft geschreven aan de
hand van een door hem opgeduikelde
onvolledige kopie. Wel is het zo dat
het 271 pagina's tellende boek niet
alle facetten van Excel bevat (bij het
pakket worden immers een stuk of vier
boeken en boekjes geleverd, waarvan de
kloeke User's Guide niet minder dan 745
pagina's telt). Maar de belangrijkste
zaken van het database en spreadsheet
programma Excel staan er zeker wel in.

PRACHTIGE BIJGEVOEGDE TUTORIAL

Overigens beschikt het programma zelf
(dat vele Megabytes van uw harddisk
opslokt) over een bijgevoegde tutorial.
Het is plezierig (als men Engels
begrijpt) hierin uitgelegd te zien wat
het spreadsheet programma allemaal kan.
Een hele goede start. Daarna komt het
Nederlandse Kluwerboek goed van pas om
bestanden en rekenladders zelf samen te
stellen. Een gebrek van het bijna f60,-
kostende boek is echter dat Kluwer niet
de moeite nam om het met een
trefwoorden register uit te rusten. Een
'must' als men, eenmaal uitgestudeerd,
nog snel iets wil gaan nazoeken. Nu
moet men de inhoud van alle
hoofdstukken gaan navlooien op het
voorkomen van een woord of term! Verder
is 'Excel voor Windows' uitstekend
opgebouwd en geeft het een goede, zij
het verkorte handleiding.

COMENIUS-PROJECT EN WORD 1.1

Een soortgelijk boek voor de
uitgebreide Microsoft tekstverwerker
Word voor Windows verscheen bij Bruna
Uitgevers in Utrecht. Hoewel het wat
illustraties betreft nauwelijks onder
doet voor het Kluwerboek kost het maar
f39,90. Bovendien bezit het wel een
trefwoorden register, naast een gewone
indeling naar hoofdstukken. Het boek
(ISBN 90-229-7964-4) omvat 475 pagina's
waarin de tekstverwerker uitgebreid uit
de doeken wordt gedaan in goed
Nederlands, hoewel ik bedenkingen heb
tegen de soms geforceerde vertalingen
van de Amerikaanse standaard
uitdrukkingen. Ook hier is de basis van
het boek afkomstig uit het Engels: van
de uitgever van Bantam books. Daar gaat
het echter om MS Word for Windows 1.0.
In samenwerking met Microsoft Nederland
in Hoofddorp is er een speciale
Nederlandse uitgave van gemaakt,
geschikt voor de laatste versie 1.1,
die voor de Nederlandse scholen in het
Comenius project ook als Nederlandse
software is geleverd. Het boek is
zonder meer volledig en gezien de prijs
en omvang moet het tot een van de beste
boeken in zijn klasse gerekend worden.
(HGJ)

LICHT IN STAPJES

Onderzoekers van het Philips
Natuurkundig Laboratorium hebben
ontdekt dat de hoeveelheid licht die
door een zeer nauwe spleet wordt
doorgelaten, niet continu toeneemt
wanneer men de spleet verbreedt, maar
stapsgewijs. Een iets breder spleetje
leidt dus niet per se tot iets meer
doorgelaten licht.

De vondst is het optische analogon van
een eind 1987 ontdekt verschijnsel van
de toenemende elektronenstroom in een
halfgeleider laag. Daar bleek dat de
geleiding in een zeer nauwe doorgang
voor elektronen tussen twee gebieden in
een dunne laag van de halfgeleider
gallium-arseen bij lage temperatuur ook
niet gelijkmatig, maar in kleine
discrete stapjes verloopt wanneer men
de doorgang verbreedt.

In de optische opstelling bleken de
werkzame breedten van het spleetvormige
diafragma steeds een veelvoud van de
halve golflengte van het licht. Bij de
proeven werd laserlicht gebruikt met
een golflengte van 1550 nanomemter,
terwijl de breedte van de spleet werd
gevarieerd tussen 0 en 20.000
nanometer.

De auteurs, die hun vondst in het
april-nummer van het blad 'Nature'
hebben gepubliceerd, besluiten hun
artikel met de opmerking dat het
'opmerkelijk' is dat 'dit optische
fenomeen, met zijn duidelijk 19e eeuwse
karakter, niet werd ontdekt VOOR zijn
elektronische pendant'. De transmissie
van licht door nauwe openingen wordt al
200 jaar bestudeerd in de optica, maar
het door de Eindhovense natuurkundigen
beschreven verschijnsel bleef tot op
heden onontdekt. (Uit: NRC Handelsblad)

ZWARTE GATEN IN ARTIS

'Zwarte gaten' vormen het onderwerp van
een avondvoorstelling in het Artis
Planetarium op dinsdag 7 mei a.s., die
wordt verzorgd door de sterrenkundige
Ralph Weijers van de Universiteit van
Amsterdam.

Zwarte gaten worden wel de stofzuigers
van het heelal genoemd. Door hun enorme
aantrekkingskracht verzwelgen ze alles
wat in hun buurt komt. Ze zijn
onzichtbaar, omdat zelfs licht, dat
normaal reist met een snelheid van
300.000 kilometer per seconde, niet aan
hun greep kan ontsnappen. Toch weten we
dat zwarte gaten bestaan door de
invloed die ze op hun omgeving
uitoefenen.

In de pauze na de voorstelling kan de
unieke NASA expositie 'Planeten' worden
bekeken. Deze tentoonstelling laat de
mooiste foto's zien die gemaakt zijn
door onbemande Amerikaanse planeet
verkenners. Na de pauze wordt de
sterrenhemel van de maand vertoond op
de grote koepel van het planetarium.

De avondvoorstelling begint om 20.00
uur. Het planetarium gebouw aan de
Plantage Kerklaan in Amsterdam is open
vanaf 19.30 uur. De toegangsprijs voor
deze avond bedraagt f10,00 per persoon.
Abonnementhouders hebben gratis
toegang.

