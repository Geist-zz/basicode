402, maa 15 apr '91

ATLANTIS EN GAMMA RAY OBSERVATORY

Met de start van de space shuttle
Atlantis, vrijdag 5 april om 16:22 uur,
was de eerste shuttlevlucht van 1991
een feit. De lancering was met vijf
minuten uitgesteld vanwege slecht weer
op de lanceerbasis. Van de ingelaste
pauze werd gebruik gemaakt om de
computers aan boord te herprogrammeren,
zodat op een alternatieve baan geland
zou kunnen worden als de vlucht
afgebroken zou moeten worden kort na de
start.

Tijdens de eerste dag in een aardbaan
werden de deuren van de laadruimte
geopend en kon astronaute Linda Godwin
beginnen met het testen van de robotarm
van de shuttle. Met de TV-camera op het
eind van de arm werd het GRO
geinspecteerd, deze beelden werden
doorgeseind naar experts op Aarde.

VOORBEREIDINGEN VOOR ONTPLOOIING GRO

Op dag twee van de vlucht werd het
elektronisch systeem van GRO aangezet,
en werd een radioverbinding tussen GRO
en de Aarde gemaakt, via de shuttle. Na
een 2 uur durende inspectie werd de
goedkeuring gegeven voor het ontplooien
van GRO op vluchtdag drie.

In de ochtend van 7 april (Ned. tijd)
werd door Godwin het observatorium uit
het laadruim van de shuttle getild met
behulp van de 9 meter lange robotarm.
Langzaam werd het omhoog gebracht,
waarna vanaf Aarde de commando's werden
gegeven voor het uitklappen van de
zonnepanelen. Negen minuten later waren
de beide panelen uitgeklapt, en was het
de beurt aan de hoofdantenne. Op
signalen vanaf de grond reageerde deze
echter niet, en ook vanuit de shuttle
werden tevergeefs commando's gegeven.

NOOD-RUIMTEWANDELING NODIG

Voor het geval dat de antenne of de
zonnepanelen niet uit zouden klappen
hadden de astronauten Jerry Ross en Jay
Apt geoefend op een ruimtewandeling.
Die oefening kwam goed van pas, want de
beide mannen moesten de shuttle
verlaten om de antenne te 'bevrijden'.
Hiermee was de eerste ruimtewandeling
van het in 1988 herboren shuttle
programma een feit.

Godwin liet de robotarm weer zakken tot
GRO laag boven de laadruimte hing,
waarna Ross zonder problemen de High
Gain Antenna wist uit te klappen. Nu
zij toch buiten de shuttle waren kregen
de astronauten nog enkele opdrachten te
vervullen, waarna zij na 3 uur en 19
minuten de shuttle weer binnen konden
gaan. Aan de eerste ongeplande
ruimtewandeling in het 10-jarige
shuttle programma was een eind gekomen.

PROEVEN MET MONORAIL

Op maandag 8 april waren Ross en Apt
opnieuw in het laadruim van de Atlantis
te vinden, waar zij een aantal proeven
uitvoerden die van pas zullen komen bij
het bouwen van het toekomstige
ruimtestation 'Freedom'. Hun
belangrijkste taak, die ongeveer de
helft van de zes uur durende
ruimtewandeling (of EVA) in beslag nam,
was het testen van drie versies van een
'kar' waarmee astronauten zich langs
het frame van Freedom zullen
verplaatsen. Een gedeeltelijk tijdens
de EVA in elkaar gezette 14.6 meter
lange rail werd door elk van de
astronauten 14 maal 'afgereden', met
maximum snelheden van zo'n 2 meter/sec.

Ook werden proeven gedaan met de
robotarm van de Atlantis. Zo werden de
astronauten verplaatst terwijl zij op
de arm stonden, om te kijken met welke
snelheid dit gedaan kon worden. De arm
werd ook, in 'ontspannen' toestand, met
de hand in zijn rustpositie terug
gebracht door Ross. Met het oog op
constructie werkzaamheden aan Freedom
is ook gekeken naar het aandraaien van
schroeven in gewichtloosheid en andere
kleine werkzaamheden. Tegen het eind
van de EVA keek een van de astronauten
nog door de achterraampjes van de
shuttlecockpit naar binnen, waarna hij
quasi-verontwaardigd riep: 'Moet je
zien, ze zitten te eten...!'.

LANDING OP VANDENBURG AIR FORCE BASE

De landing van de Atlantis was gepland
voor 16:34 uur op woensdag 10 april,
maar deze moest uitgesteld worden
vanwege te harde zijwind op de landings
plaats, de luchtmacht basis Edwards in
Californie. Besloten werd om op
donderdag te landen. Toen leek het erop
dat de landing opnieuw uitgesteld moest
worden, maar uiteindelijk raakte het
landings gestel van Atlantis kort na 4
uur (Ned. tijd) de baan van de basis
Edwards, dertig jaar min 1 dag na de
start van de eerste bemande
ruimtevlucht van Joeri Gagarin. Deze
vlucht heeft in totaal iets minder dan
6 dagen geduurd. De volgende
shuttlevlucht, STS-39, is gepland voor
vertrek eind april, of begin mei.
(Yvo Krijgsman)

ATLANTIS EN MIR

Tijdens de succesvolle vlucht van de
STS-37 Atlantis werd o.m. gewacht op
het tot stand komen van een
radio-amateur verbinding tussen de twee
ruimteschepen. Zo'n verbinding is
alleen maar mogelijk gedurende een
beperkt aantal vensters, mede doordat
de inclinaties van de twee objecten
verschillen (28.5 en 51.6 graden). De
eerste kans om een verbinding te maken
lag ong. 9 uur na de lancering van STS
op 5 april. Van dit venster is geen
gebruik gemaakt. Tijdens zijn werk
hoorde Manarov op 9 april 1991 om 1241
UTC de Atlantis oproepen op de 145.550
mc. Hij gaf direct antwoord. Het
signaal van de Atlantis was erg slecht.
De STS en MIR waren toen ong. 90 km van
elkaar verwijderd ten W. van Australie.
Veel hinder ondervond Manarov van
Australische amateurs, die ook begonnen
te roepen. Hij verzocht hen te zwijgen
zodat hij met Atlantis kon praten. De
bemanning van Atlantis heeft wel de
roepnaam van MIR gehoord, maar was niet
zeker of Manarov hen kon horen. Manarov
sprak later met TsUP over deze 'bijna'
verbinding. Hij vond, dat TsUP moest
berichten dat de verbinding tot stand
was gekomen. Z.i. gold voor
radio-amateurs het uitwisselen van
roepnamen als een voorwaarde daarvoor.
Dat was volgens hem gebeurd. De
vluchtleider op Houston sprak van een
'beperkt succes'.

BOOS

Het was opvallend, dat de enthousiaste
amateur Manarov dit keer zo weinig
moeite heeft gedaan voor die
verbindingen. Mogelijk ligt de
verklaring daarvoor in het volgende:

VOOR HET EERST IN DE GESCHIEDENIS...

Manarov had naar nieuws van Amerikaanse
radiostations geluisterd en explodeerde
bijna toen hij daar dat 'voor het
eerst' hoorde in relatie tot 'het
repareren van een satelliet tijdens een
ruimtewandeling' en 'het maken van
amateur verbindingen met
schoolklassen'. Op 8 april 1991 (oml.
29244, 1443 UTC) ging Manarov enorm
tekeer tegen TsUP over deze zaak. Hij
eiste van TsUP er alles aan doen om dit
recht te zetten. Manarov had al 2 keer
met scholen amateurwerk gedaan (een
Franse en een Australische) en
repareren tijdens ruimtewandelingen
doen zij al jaren. Hij vond dat de
Sovjets er altijd bekaaid afkwamen in
de berichtgeving, dat het Shuttle voor
en Shuttle na is, nooit eens over hen
of de Buran. Z.i. wordt het Sovjetvolk
dom gehouden en liegen de Amerikanen.
Mogelijk is dit de verklaring voor de
passiviteit van Manarov. De tirade van
M. is misschien ook doorgedrongen tot
de Amerikanen, want op 10 april (oml.
29516, 1100UTC) kreeg hij opdracht een
klein excuustelegram te sturen. (Voor
de viering van de 30ste verjaardag van
Gagarin's vlucht bevindt zich een ASE
delegatie, waaronder veel Amerikanen,
in de S.U. Op 10 april (oml. 29515,
0925UTC) voerden enkelen van hen een
gesprekje met MIR.)

V.w.b. de Atlantis kon veel informatie
worden opgepikt uit het verkeer van het
NASA relayeer station op Ascension
Island, werkend op 20.186 mc USB. Om te
kunnen volgen hoe de STS en MIR zich
rond de aarde en om elkaar kronkelden
was het Amsat-UK programma Satfoot voor
de BBC computer heel nuttig.
Chris v.d. Berg, NL-9165/A-UK3202

ATOOMRAKET

De Verenigde Staten werken in het kader
van hun 'ruimteschild project' tegen
vijandelijke raketten (SDI) aan de
ontwikkeling van een raket met atomaire
voortstuwing, om de zware ladingen die
nodig zijn voor het project in de
ruimte te kunnen brengen. Maar het kan
nog jaren duren voordat zo'n raket kan
worden gebouwd. De huidige raketten
(zoals die van de Space Shuttle)
ontlenen hun voortstuwende kracht aan
explosieve chemische reacties, bv.
tussen waterstof en zuurstof, die een
verbinding aangaan (water!). Bij een
atoomraket zou bv. volgens deskundigen
een kernreactor de nodige superhitte
voor zulke explosies kunnen geven,
zodat de raket veel grotere kracht zou
krijgen. Zo'n raket zou een nuttige
lading kunnen vervoeren van 70 ton,
aanzienlijk meer dan de maximaal 20 ton
voor de zwaarste raket waarover de VS
momenteel beschikken, de Titan-4 raket.
(Bron: ANP)

THEMATENTOONSTELLING IN LELYSTAD

Op zaterdag 6 april is in Lelystad een
bijzondere tentoonstelling geopend op
het gebied van de bemande ruimtevaart.
Bij deze tentoonstelling staan twee
thema's centraal: in 1961 (30 jaar
geleden) was Yuriy A. Gagarin de eerste
mens in de ruimte, en in 1981 (10 jaar
geleden) vond de eerste vlucht van een
space shuttle (de Columbia) plaats.

De tentoonstelling is georganiseerd
door de Stichting Jeugd en Techniek en
de Stichting Ruimtevaart Museum. In het
gebouw van Jeugd en Techniek,
Lelycentre (achter de Raadskelder),
Maerlant 12 in Lelystad, is d.m.v.
foto- en documentatie- materiaal en
andere zaken uit de ruimtevaart, zoals
ruimtevoedsel, modellen, etc. op
overzichtelijke wijze aandacht besteed
aan de vluchten van de Vostok-1 met
Yuriy Gagarin (12 april 1961) en van de
Columbia met John Young en Robert
Crippen (12 april 1981).

De tentoonstelling is niet alleen
interessant voor de jeugd, maar ook
voor ouders en grootouders die de
prestaties van die pioniers nog op de
voet volgden. Aandacht voor 'pioniers'
moet in een 'stad van pioniers' als
Lelystad is, een extra stimulans voor
een bezoek zijn. Op de tentoonstelling
zijn ook gegevens verkrijgbaar over de
Stichting Jeugd en Techniek en de
eveneens in Lelystad gevestigde
Stichting Ruimtevaart Museum.

De tenstoonstelling, die nog is te
bezoeken t/m 3 mei, is geopend op
werkdagen van 9-17 uur en op zaterdagen
en zondagen van 11-17 uur. Vanaf het
Centraal Station Lelystad is Maerlant
te bereiken met buslijn 4. (met dank
aan Chris v.d. Berg)

