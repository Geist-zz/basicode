421, maa 17 jun '91

SPECIAL: PORTABLE DAT-RECORDERS

Sinds kort is de DAT-recorder eindelijk
op grotere schaal in Nederland te koop.
Na een lange strijd met de software
leveranciers (=platen- en
CD-fabrikanten) werd besloten om iedere
DAT-recorder te voorzien van SCMS, het
Serial Copy Management System. Daardoor
werd onbeperkt kopieren onmogelijk en
de software fabrikanten toonden zich
daarmee tevreden. SCMS in de
DAT-machine brengt bij elke opname
automatisch en onafwendbaar een kopieer
beveiliging aan op de DAT-band. Dat
geldt niet alleen voor opnamen van
digitale bronnen, zoals hierna zal
blijken.

DRIE SAMPLING FREQUENTIES

Bij opnamen op digitale audio recorders
geldt de regel: hoe hoger de sampling
(bemonsterings) frequentie is, hoe
nauwkeuriger de digitale informatie op
band wordt gezet. Maar let wel: een
relatief slechte bron (zoals
bijvoorbeeld een goedkope cassette
recorder) levert in combinatie met een
hoge sampling frequentie natuurlijk een
slechter eindresultaat op dan een
digitale opname van CD op een lagere
sampling frequentie.

Wij onderscheiden in de SCMS
DAT-recorders drie sampling
frequenties: 48 kHz, 44.1 kHz en 32
kHz. De DAT-recorder zorgt automatisch
voor de juiste instelling van de sample
frequenties bij opname en bij weergave.
De eerste, 48 kHz, wordt gebruikt bij
opnamen van analoge bronnen. Voorbeeld:
u wilt een microfoon opname maken via
de MIC-ingang of u sluit een analoog
audio signaal (uit bijvoorbeeld
cassettespeler, tuner of CD-speler) aan
op LINE IN van de DAT-machine. SCMS
zorgt hier voor een onverwachte
verrassing: de opname op DAT kan nog
wel digitaal gekopieerd worden, maar
nog slechts een (1) keer. Dit geldt dus
ook voor bijvoorbeeld eigen microfoon
opnamen, die volkomen vrij van
auteursrechten zijn. Met een SCMS
DAT-recorder zijn nooit opnamen te
maken die onbeperkt digitaal te
kopieren zijn.
44.1 kHz wordt alleen gebruikt bij
digitale opnamen van CD's. SCMS zorgt
ervoor dat de kopie-CD op band helemaal
niet meer digitaal gekopieerd kan
worden.
32 kHz wordt in twee gevallen gebruikt.
In de eerste plaats, als de
DAT-recorder beschikt over een LongPlay
stand. In de LP stand moet u gezien de
lage sampling frequentie dus wel enige
kwaliteit inleveren in ruil voor de
dubbele speelduur. 32 kHz wordt ook
gebruikt voor DAT opnamen van digitale
radiosignalen, afkomstig van de
satelliet. Deze signalen zijn nog maar
zeer beperkt op enkele kabelnetten te
vinden en bovendien moet u beschikken
over een speciale digitale tuner. Ook
hier is door SCMS slechts een (1)
digitale kopie van de DAT-opname
mogelijk.

AANSLUITINGEN: ANALOOG EN DIGITAAL

DAT-recorders zijn (net als gewone
cassette recorders) altijd voorzien van
analoge LINE IN en LINE OUT
aansluitingen, meestal via cinch-busjes
of mini-jacks, en vaak ook van een
analoge (stereo) MIC ingang voor de
microfoon(s). De DAT-recorder heeft
daarnaast ook digitale aansluitingen,
waarvan er twee soorten zijn: de
coaxiale en de optische. De coaxiale
werkt met een normaal kabeltje gemaakt
van een geleidend metaal. De optische
aansluiting heeft een speciale kabel
van glasvezel nodig. Het lijkt erop dat
de optische verbinding het in de
toekomst zal winnen. Nu al zijn de
optische uitgangen op CD-spelers
populairder dan coaxiale. Aardig om te
vermelden is nog, dat bij digitale
overdracht maar een (1) kabeltje voor
het linker- en rechter- kanaal nodig
is, want de stereo-informatie bevindt
zich immers in dat ene digitale
signaal.

NAGRA OF DAT?

Er zijn nogal wat omroep medewerkers,
o.a. verslaggevers van NOS Scoop, die
het gesleep met zware spoelen-
recorders beu zijn. De bij de omroep
gebruikelijke machines van het merk
Nagra zijn oerdegelijk maar loodzwaar.
Het plan ontstond om eens een
DAT-recorder als alternatief in te
zetten. Omdat bij de omroep veel free
lancers werken, werd als eerste eis een
redelijke prijs gesteld. Al snel bleek,
dat een echt professioneel apparaat
(gemaakt van speciale extra slijtvaste
materialen en met symmetrische XLR of
Canon aansluitingen) minstens
zesduizend gulden moest kosten. Niet te
betalen voor de gemiddelde radio-
verslaggever. Verdere eisen waren, dat
portable gebruik mogelijk moest zijn en
dat het apparaat ook een ingang voor
een (stereo) microfoon moest hebben.
Tenslotte diende de machine redelijk
goed verkrijgbaar te zijn.
Uiteindelijk werden twee DAT-recorders
geselekteerd: de Sony TCD-D3 en de
Casio DA-7. Sony Nederland presenteert
met de TCD-D3 haar eerste
niet-professionele portable DAT. Casio
levert al jaren portable DAT; de DA-7
is de opvolger van twee eerdere
versies.

SONY TCD-D3

De Sony TCD-D3 is een typische walkman.
De afmetingen zijn zeer gering:
85x40x146 mm. Het gewicht is 630 gram
inclusief de oplaadbare NiCad accu. Een
lege accu is al na slechts twee uur
laden weer vol. De TCD-D3 is in de
standaard uitrusting alleen geschikt
voor het aansluiten van analoge
bronnen. Er zijn LINE IN, LINE OUT en
MIC ingangen en een uitgang voor
PHONES. Sony heeft voor al deze
aansluitingen gekozen voor de stereo
mini-jacks van 3,5 mm. Deze lijken vrij
kwetsbaar bij gebruik op lokatie. Dat
althans is de ervaring met de Sony
WMD-6C professionele walkman, die ook
van die kleine busjes heeft.

Digitaal opnemen of weergeven kan bij
de TCD-D3 niet zonder meer. U moet
tegen bijbetaling eerst bij Sony een
speciale digitale aansluitkabel
aanschaffen. Deze wordt aangesloten op
de speciale merkgebonden REMOTE/DIGITAL
I/O bus op de DAT-walkman. Deze
aansluiting is ook ook geschikt om een
extra adapter (type RM-D3K) aan te
koppelen waarmee infrarood afstands
bediening mogelijk wordt. Dezelfde
adapter bevat behalve de IR-ontvanger
bovendien optische en coaxiale digitale
in- en uitgangen. Als u de adapter
aanschaft, hoeft u daarnaast dus geen
extra digitale kabel(s) meer te kopen.
In vergelijking met de dure losse
kabels is de prijs van de adapter
inclusief de complete afstands
bediening redelijk te noemen (zie
hieronder).

De TCD-D3 is klein, maar ondersteunt
wel de drie sampling frequenties en is
bovendien voorzien van een LP stand.
Met een DT-120 cassette (afmetingen
ongeveer de helft van een gewone
compact cassette) kunt u dus maximaal
vier uur achter elkaar opnemen.
Ongelofelijk voor zo'n kleintje!
Standaard worden meegeleverd: een accu,
een netvoeding annex acculader, een
draagtasje en twee analoge LINE IN en
OUT kabeltjes. Hou er dus vooral
rekening mee, dat digitaal opnemen en
weergeven met de TCD-D3 in de standaard
uitvoering niet mogelijk is: u moet
eerst beschikken over een speciale Sony
kabel of adapter, die u in alle
gevallen aansluit op de speciale
REMOTE/DIGITAL I/O bus. Nog een tip:
vraag van te voren of de eventueel
gewenste accessoires wel leverbaar
zijn. Op het moment van schrijven
(begin juni 1991) waren de kabels, de
adapter en accu's bij de importeur niet
op voorraad.

CASIO DA-7

De Casio DA-7 oogt robuuster door zijn
forsere afmetingen en gewicht, hoewel
alles zeker nog zeer makkelijk portable
is. De maten zijn: 243x45x158 mm.
Gewicht inclusief accu 1400 gram. Met
deze accu kunt u ook twee uur opnemen
of weergeven en een lege accu is na
acht uur aan de lader weer helemaal
klaar voor de volgende twee uur.
Aansluitingen zijn standaard analoog
(LINE IN, LINE OUT via cinch en twee
maal MIC via degelijke 6,3 mm jacks).
Een PHONES jack is er natuurlijk ook,
hier in de vorm van een jack van 3,5
mm. Bij dit apparaat zijn ook de
digitale aansluitingen (DIGITAL IN en
OUT) standaard, maar alleen coaxiaal.
Een optische aansluiting ontbreekt en
is normaal gesproken ook niet te
realiseren. Bij de DA-7 ontbreekt de 32
kHz sampling frequentie, dus u kunt
niet rechtstreeks digitale radio
opnemen en er is ook geen LP-stand. De
maximale speelduur is twee uur met een
DT-120 cassette. Standaard is ook hier
de accu met lader c.q. netvoeding, het
draagtasje en ook de nodige aansluit-
snoertjes voor LINE IN/OUT en DIG
IN/OUT (cinch). Een afstands bediening
is niet leverbaar. De als extra
verkrijgbare accu is wel zeer aan de
prijs. Let ook hier op de leverbaarheid
van de accessoires.

GEEN LEGE CASSETTE

Geen van beide fabrikanten levert een
DAT cassette bij hun machine; dat zou
toch eigenlijk wel moeten. In het begin
van het videorecorder- tijdperk (toen
video- cassettes nog een
bezienswaardigheid waren) werd ook
altijd een proefband meegeleverd.
Waarom nu niet?

SPECIFICATIES VERGELIJKBAAR

De audio specificaties zien er voor
beide machines op papier prachtig uit.
Frequentie- bereiken van 20-22.000 Hz
(+/-1 dB), een niet meer meetbare wow
en flutter, een dynamisch bereik en een
signaal/ruis verhouding van 85-90 dB,
een vervorming van 0,008% bij 1 kHz en
de mogelijkheid om indexen
(stuursignalen) op de band weg te
schrijven om het zoeken naar fragmenten
heel eenvoudig te maken. Volgens
bekende audio-journalisten die wij
raadpleegden, bleken er weinig tot geen
hoor- of meetbare verschillen te zijn
tussen de beide machines.

CONCLUSIE

Sony biedt het allerkleinste en
lichtste apparaat, met LP stand. Wilt u
CD's digitaal kopieren, hou er dan
rekening mee dat u extra kosten voor
een kabel of adapter moet maken. Er
staat verder een keur aan accessoires
ter beschikking, maar die hebben wel
hun prijs. U bereikt al gauw het
prijsniveau van de stationaire
DAT-recorder van Sony, de DTC-55ES.
Deze valt buiten het kader van deze
bespreking. We volstaan daarom met de
opmerking dat de uitrusting van de 55ES
nog veel meer omvat dan die van een
compleet opgetuigde TCD-D3; alleen
ontbreekt de aansluiting voor
microfoons.

Casio heeft minder prestiges. De DA-7
ziet er wat robuuster uit en lijkt
vooral voor live opnamen geschikt door
de 6,3 mm MIC-jacks. Reeds in de
standaard uitvoering kunt u ook prima
een CD-tje digitaal kopieren. Eigenlijk
een rechttoe- rechtaan machien met
alleen het noodzakelijke aan boord,
maar ook niet minder dan dat.

ADVIESPRIJZEN

De Sony TCD-D3 kost in standaard
uitvoering f1670. Een digitale kabel
moet apart worden aangeschaft: de coax
uitvoering kost f130 en de optische
f140. Een losse extra accu kost f129.
Verder zijn als accessoires leverbaar:
een luxe draagkoffer (f300), een
afstands bediening (f370) en een
automontageset (f170).

De Casio DA-7 kost f1995 in de
standaard uitvoering, dat is inclusief
digitale aansluitkabel. Een losse extra
accu kost f299. Als accessoire is
alleen een automontageset (f279)
verkrijgbaar. Deze is overigens niet
met de set van Sony vergelijkbaar.

EXTRA'S MOEILIJK LEVERBAAR

De leverbaarheid van de accessoires is
bij beide importeurs kennelijk een
probleem. Bij Casio waren begin juni
1991 de accu's niet los leverbaar en
bij Sony waren zelfs de uiterst
belangrijke digitale aansluit- kabels
niet beschikbaar. Alleen de luxe
draagkoffer was er wel. Informeer dus
uitdrukkelijk bij uw leverancier of de
importeur als u extra's wenst.

Verdere inlichtingen bij: Sony
Nederland, Badhoevedorp, tel.
020-6581911, of bij Casio EMP,
Eindhoven Airport, tel. 040-550345.

TOT SLOT

Er staat ons nog veel te wachten op het
gebied van digitale audio. Philips is
vergevorderd met de Digitale Compact
Cassette (DCC) en Sony is bezig met de
Mini Disc (MD). Vooral DCC is erg
veelbelovend. Als de kwaliteit van DCC
inderdaad uitstekend is en de prijs
relatief laag (de helft van DAT), zal
DCC bij de consument ongetwijfeld
aanslaan ten koste van andere systemen.
DCC-recorders en -spelers hebben het
unieke voordeel dat ze de tot nu toe
gebruikelijke compact casettes kunnen
afspelen. Daarvan slingeren er in
vrijwel elk huis en auto tientallen
rond. Philips zegt dat DCC vanaf begin
1992 leverbaar is. Als dit tijdstip
wordt gehaald en men zorgt voor
betrouwbare DCC-recorders, dan
voorspellen we een grote toekomst voor
DCC als digitaal audio-medium voor de
consument. Waarschijnlijk is Sony
minder ver met MD dan Philips met DCC.
Die vermoedelijke voorsprong en het
voordeel van de uitwisselbaarheid met
de oude cassettes moet Philips nu
omzetten in een marktsucces. En DAT
dan? Voor DAT blijft
hoogstwaarschijnlijk alleen de
professionele markt over.

Chris van Offeren, Scoop-redactie.

