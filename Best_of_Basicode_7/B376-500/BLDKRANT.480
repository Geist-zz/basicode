480, maa 09 mrt '92

AMATEUR RADIO VANUIT MIR

Deze maand wordt de huidige bemanning
van het ruimtestation MIR, Aleksandr
Volkov, U4MIR, en Sergei Krikalyov,
U5MIR, afgelost door de volgende
bemanning. De lancering van Soyuz-TM14
vanaf de lanceerbasis Baykonoer, met
aan boord twee Russische kosmonauten en
de eerste Duitse kosmonaut, moet
plaatsvinden op 17 maart om 1022 UTC.
De koppeling met MIR is gepland op 19
maart om 1130 UTC.

Op 25 maart moet de Duitse kosmonaut,
Klaus Flade, samen met Volkov en
Krikalyov, terugkeren naar de aarde in
de Soyuz-TM13, waarna de twee nieuwe
kosmonauten een aantal maanden in MIR
zullen blijven werken. Deze nieuwe
bemanningsleden zijn in de afgelopen
maanden ook opgeleid als zendamateur.
Het is daarom te verwachten dat zij de
huidige aktiviteiten van U4MIR en U5MIR
in de 2 meter band zullen voortzetten.

INDRUKWEKKENDE PRESTATIES

De Russische ruimtevaart instanties
zijn flink onder de indruk van de
amateur radio prestaties van U4MIR en
U5MIR. Als gevolg van de goede
resultaten bij de gemaakte packet radio
verbindingen zijn de communicatie-
specialisten in het vluchtleidings
centrum ervan overtuigd dat zij
soortgelijke apparatuur ook moeten gaan
toepassen voor de datatransmissie
verbindingen met MIR. Nu wordt daarbij
vaak nog gebruik gemaakt van RTTY met
50 Baud. UA3CR heeft voorgesteld dat
Aleksandr en Sergei hun huidige
roepnamen, dus U4MIR en U5MIR, mogen
behouden na hun terugkeer naar de
aarde.

DUITSE KOSMONAUT OOK AKTIEF

De Duitse kosmonaut Klaus Flade heeft
inmiddels toestemming gekregen om als
radio amateur aktief te zijn vanuit MIR
tijdens zijn korte verblijf in dit
station. Klaus verwacht de roepnaam
DP1MIR (of misschien DP2MIR) te
gebruiken. Van 20 tot en met 24 maart
denkt hij vooral met FM spraak aktief
te zijn, meestal op 145.550 MHz.

De Duitse Lucht- en Ruimtevaart
organisatie DLR heeft tevens een
digitaal spraaksysteem voorbereid dat
men ook wil inzetten bij de amateur
aktiviteiten vanuit MIR. Het is echter
nog niet zeker dat het op tijd gereed
en getest is om mee te kunnen nemen met
Soyuz-TM14. In dit systeem kunnen
berichten worden opgeslagen die dan op
gezette tijden automatisch worden
uitgezonden met digitale spraak op een
frekwentie in de 2 meter band. Deze
berichten kunnen dan informatie
bevatten over het verloop van de vlucht
en over de amateur aktiviteiten en de
uitgevoerde experimenten in het
ruimtestation. Eventueel kan het
systeem ook funktioneren als een soort
relaisstation. Daarbij neemt het
systeem automatisch gedurende 1 minuut
alle gehoorde aanroepen op een bepaalde
2 meter frekwentie op in zijn geheugen,
om in de daarop volgende minuut deze
opgenomen informatie weer uit te
zenden. Dit zou dan in het kader van
een contest kunnen worden toegepast.
Tijdens de ruimtevlucht van Klaus Flade
zal het clubstation van de DLR in
Oberpfaffenhofen, DF0VR, dagelijks
aktief zijn op 3695 kHz vanaf 1630 UTC
om de laatste informatie over het
verloop van de vlucht te verspreiden.

AMATEUR RADIO VANUIT ATLANTIS

De lancering van vlucht STS-45 van
space shuttle Atlantis vanaf Cape
Canaveral is gepland op 23 maart om
1301 UTC. Tijdens deze vlucht zal weer
een Shuttle Amateur Radio EXperiment
(SAREX) worden uitgevoerd. Drie
Amerikaanse astronauten en de eerste
Belgische astronaut, Dirk Frimout
ON1AFD, zullen aktief zijn met amateur
radio in de 2 meter band. Er zal
uitsluitend gebruik worden gemaakt van
FM spraak op 145.550 MHz. De uplink
frekwenties zullen zijn: 144.910,
144.950 en 144.970 MHz.

Deze vlucht overlapt gedeeltelijk met
de vlucht van Klaus Flade in MIR. Als
het baanverloop dat toelaat zijn er
misschien mogelijkheden voor direkte
amateur radio verbindingen tussen de
shuttle en MIR. De baanhelling van de
Atlantis zal 57 graden bedragen, dus
direkte verbindingen tussen de shuttle
en stations in midden en noord Europa
zullen zeker mogelijk zijn.
Nico Janssen, PA0DLO.

BEMANNINGEN VOOR S-TM14 OP BAYKONUR

De bemanning van de op 17 maart 1992 te
lanceren Soyzuz-TM14 is vorige week
naar Baykonur gevlogen. De bemanning en
de reserves gingen in afzonderlijke
vliegtuigen. Vanaf 5 maart zijn zij
begonnen met de laatste trainingen.
Deze trainingen dienen om de
bemanningen alert te houden. Er wordt
vooral aandacht besteed aan de
operaties met de S-TM14: met name het
eventueel handmatig koppelen krijgt
extra aandacht. De kosmonauten aan
boord van MIR verlangen naar het einde
van deze enerverende expeditie. De
stormachtige gebeurtenissen in de
laatste maanden, zoals het opheffen van
de Sovjet Unie, dreigende stakingen,
muiterijen in Leninsk, het telkens
geconfronteerd worden met vreemde
berichten over henzelf en de grote
onzekerheden over de toekomst van de
ruimtevaart in het GOS zijn nu eenmaal
geen zaken die een verblijf in de
ruimte veraangenamen.

DECREET VOOR VORMING R.K.A. GETEKEND

Onlangs heeft de Russische president
Yeltsin het decreet voor de vorming van
de R.K.A. getekend. Het werd hoog tijd,
want zolang dit agentschap (Rossiyskoye
Kosmicheskoye Agentsvo - Russisch
Ruimtevaart Agentschap), te vergelijken
met de Amerikaanse NASA, nog niet
functioneert, blijft de onzekerheid
voor allerlei belanghebbenden over met
wie in het GOS of Rusland moet worden
onderhandeld, bestaan. Vooral
tegenwoordige en toekomstige partners
en opdrachtgevers uit het Westen
wachten met smart op deze R.K.A. Het
wachten gaat nog even door, want zo
een, twee, drie stamp je zo'n orgaan
niet uit de grond. De R.K.A. krijgt de
plannen voor ruimtevaart activiteiten
voorgeschoteld. De R.K.A. moet dan na
grondige studie van wenselijkheid en
nut een voorstel bij het Russische
parlement indienen. Prestige objecten
zullen geen schijn van kans hebben. Als
het parlement toestemt in zo'n plan en
over een overheids bijdrage een
beslissing heeft genomen, heeft de
President nog een veto-recht. Het plan
wordt dan voorgelegd aan uitvoerders:
firma's, wetenschappelijke
instellingen, constructie- bedrijven
etc., die op grond van normale
mededinging en vrije concurrentie een
bod kunnen doen. De R.K.A. beslist dan
aan wie de uitvoering wordt gegund en
volgt die uitvoering daarna kritisch.

NADERE BIJZONDERHEDEN ROND R.K.A.

Het Russische Ruimtevaart Agentschap,
de Russische NASA dus, krijgt steeds
meer vorm. Inmiddels is er een
directeur-generaal benoemd: Yuriy
Nikolayevich KOPTEV. Deze 51- jarige
man begon zijn carriere als ingenieur
bij de NPO Lavochkin en was tot voor
kort Minister van Algemene Machinebouw
van de ex-USSR. Als zodanig was hij ook
lid van de staatscommissie voor
ruimtevaart en dus betrokken bij het
selecteren van bemanningen voor ruimte
vluchten. Koptev zal de Russische
ruimtevaart grondig gaan reorganiseren.
Ook zal hij aandacht besteden aan de
noodzakelijke samenwerking van de 6
GOS-landen, die een deel van de r/v
structuur op hun grondgebied hebben.
Zijn land, Rusland, heeft hiervan 85%
ter beschikking, o.a. 2 kosmodrooms,
vanwaar in 1991 60% van alle
lanceringen werden uitgevoerd. De
R.K.A. zal beginnen met 150 man
personeel. Ter vergelijking: in het
NASA hoofdkwartier werken er 1500.

Koptev heeft al een succesje geboekt:
ondanks de slechte economische toestand
van het GOS zullen er toch voldoende
middelen worden uitgetrokken om de
ruimtevaart op het niveau van 1991 te
handhaven. Koptev belooft, dat geen
enkele ruimtevaart sector zal worden
getorpedeerd, dus ook de bemande niet.
Zelfs dubbel gebruikte systemen, dus
projecten voor zowel burger- als
militaire doeleinden, blijven voor de
veiligheid van het land in bedrijf.

Van internationale samenwerking zal
gebruik worden gemaakt om noodzakelijke
activiteiten te kunnen voortzetten. Dit
bijv. voor het over 1,5 a 2 jaar
vervangen van het basisblok van MIR.
Dit is aan vervanging toe en is een
dure operatie, die zonder buitenlandse
steun onmogelijk is. Er zijn hierover
al intensieve onderhandelingen met de
V.S. gaande en n.a.w. wordt deze zomer
een overeenkomst getekend.
Chris v.d. Berg, NL-9165/A-UK3202

BANENVERLIES BIJ SHUTTLE-PROGRAMMA

De laatste tijd zijn de berichten over
een groot verlies aan banen bij de
Amerikaanse ruimtevaart organisatie
NASA niet van de lucht. Een groot deel
van het personeel van het shuttle
programma zou op straat komen te staan.
Ex-astronaut Robert Crippen, directeur
van het Kennedy Space Center (alias
Cape Canaveral), meldde op 7 januari
dat zo'n 5000 banen zouden moeten
verdwijnen. De hieruit voortvloeiende
besparingen zouden moeten worden
aangewend voor andere programma's,
zoals het toekomstige ruimte station
Freedom en bemande vluchten naar de
Maan en Mars. Later meldde de NASA zelf
dat het zou gaan om 'slechts' 4000
banen.

15 PROCENT BESPARINGEN

Het bedrag waar het hier om draait is
1,8 miljard dollar, ofwel 15% van het
totale budget voor de space shuttle.
Omdat aanvragen voor een hoger
NASA-budget door het Congres bijna
geheel zijn afgewezen, moeten de gelden
herverdeeld worden over de huidige
programma's en de 'nieuwe' projekten
zoals het ruimte station. Opvallend is
overigens dat dit jaar (voor het eerst)
het aantal shuttle vluchten slechts
door het beschikbare budget wordt
bepaald: er zullen er slechts 8
plaatsvinden, terwijl op het
lanceerschema plaats is voor 9.

Volgens Crippen zal het aantal
werknemers op Kennedy Space Center zo
ongeveer gelijk blijven, omdat velen
die nu nog voor de shuttle werken,
overgeplaatst zullen worden naar het
Freedom- programma. Er moet hiervoor
nog veel werk verzet worden, voordat
halverwege dit decennium de eerste
onderdelen voor het station de ruimte
in kunnen, aan boord van diezelfde
space shuttle overigens.

GESTROOMLIJND SHUTTLE-PROGRAMMA

Voorheen was Crippen directeur van het
shuttle programma, en als zodanig
gestationeerd in het NASA hoofdkwartier
te Washington. In het kader van een
efficiency- operatie, waarbij het hele
shuttleprojekt moet worden
gestroomlijnd, is zijn opvolger nu
echter op de Cape neergezet. De NASA
hoopt op deze manier ook geld te
besparen op het management. Het Shuttle
Program Office in het hoofdkwartier in
Washington zal zeer sterk ingekrompen
worden, er zal slechts personeel
overblijven dat moet zorgen voor het
contact met de Cape.

BEZUINIGINGEN OP VEILIGHEID...

Een opvallend gegeven is dat in het
kader van de bezuinigingen ook de
veiligheids procedures voor de space
shuttle zullen worden herzien. Binnen
de ruimtevaart organisatie was nogal
wat kritiek op de controles, die
volgens velen overdreven uitgebreid
waren. Het zou onder andere deze
kritiek geweest zijn die tot het
aftreden van Crippen's voorganger,
Forrest McCartney, heeft geleid. De
procedures zullen nu worden
vereenvoudigd, met name door dubbel
werk dat nu nog voorkomt te schrappen.
Crippen stelde het echter als volgt:
'Veiligheid is onze eerste zorg en zal
dat blijven.'. Laten we dat dan maar
hopen... (Yvo Krijgsman)

