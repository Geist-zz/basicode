458, maa 09 dec '91

ZONNEPANEEL MIR BESCHADIGD

Op 4 dec. 1991 tijdens oml. 33171
(1103UT) voerde Volkov een gesprek met
een Pyotr op TsUP (mogelijk Klimuk,
Hoofd Opleidingen) over de Oekraine.
Terloops deelde Volkov mee, dat zij '2
gaatjes' hadden ontdekt in een der
zonnepanelen van Module-D. Over deze
beschadiging, mogelijk veroorzaakt door
een stukje ruimteschroot of andere
materie, werd op 5 dec. gedurende de 3
eerste doorgangen gesproken. Er waren
op 4 dec. wel tv-opnamen gemaakt, maar
deze gaven geen duidelijk beeld. Om
opnamen te kunnen maken over een
kortere afstand en onder een betere
hoek moesten de kosmonauten een
speciale camera opstellen in het
doorgangs compartiment (P.Kh.O.),
waarvoor allerlei kabel aanpassingen
nodig waren. Krikalyov was van mening,
dat eigenlijk alleen tijdens een ruimte
wandeling een goed beeld van de schade
kan worden verkregen.

Inmiddels was er nu sprake van 2 grote
gaten en een kleiner gat. Krikalyov
opperde zelfs de mogelijkheid, dat de
schade was ontstaan in dezelfde periode
als waarin de space shuttle Atlantis
(STS-44) moest uitwijken voor de 3de
trap van een lang geleden gelanceerde
Sovjet raket. Dus er is weer een
probleem bij. Met het waterregeneratie
systeem Elektron en de standregeling is
het al geruime tijd sukkelen. De
afgelopen dagen bevond MIR zich bijna
constant in het zonlicht en voor de
orientatie van de sensoren werden dan
ook zonne-vectoren gebruikt.

UITWIJKMOGELIJKHEDEN MIR GERING

Vergeleken met de Amerikaanse en
Russische space shuttles is in dat
opzicht het MIR complex een 'lame
duck'. Zelfs als Norad (of de Russische
collega's daarvan) MIR zouden
waarschuwen voor acuut botsings gevaar,
kan er van snel uitwijken (b.v. binnen
enkele minuten) geen sprake zijn. Met
de motoren van de Progress-M of de
Soyuz-TM kan de hoogte van MIR worden
veranderd, maar dit duurt te lang om
soelaas te bieden. De huidige bemanning
bestaat uit een paar ijskoude en
crisis- bestendige kosmonauten, die er
geen blijk van geven zich zorgen te
maken over dergelijke zaken.
Integendeel: tijdens amateur radio
gesprekken zeggen zij dat alles nog
steeds uitstekend gaat.

EERSTE TRAP ENERGIYA-RAKET ONTPLOFT

Volgens de radioloog N. Spinov in Omsk,
tevens lid van de Staats commissie voor
Ecologie, is op 20 nov. 1991 bij het
gehucht Krutaya Gorka (erg stijl
bergje, net als jullie scribent!) op 55
km van de Siberische stad Omsk de 1ste
trap van een Energiya raket tijdens een
vuurtest ontploft doordat het
koelsysteem defect was. Er kwam in een
enorme oranjeachtige wolk zeer veel
warmte vrij en Spinov eist een grondig
onderzoek, mede omdat de laatste jaren
in de omgeving van Omsk het aantal
kankergevallen onrustbarend stijgt. De
eerste trap van de Energiya bestaat uit
4 'strap on boosters'. Zo'n aanjaag
raket is een modificatie van de eerste
trap van de Zenith raket SL-16. Als
brandstof wordt kerosine gebruikt, met
als oxidant vloeibare zuurstof.
Chris v.d. Berg, NL-9165/A-UK3202

ROMANTIS-SATELLIETEN: EEN RUILAANBOD

Met groot gemak verlieten onze
'bezetters' in 1945 en 1946 ons land:
met huifkarren via de Afsluitdijk en
met landings vaartuigen. (Door een
Britse bevelhebber aangeduid als 'de
laatste maritieme operatie van het
Derde Rijk'.) In 1991 is het voor de
samengevoegde Duitslanden heel wat
moeilijker om van de 'bezetters' af te
komen: het Sovjet 'NYET' als reactie op
het verzoek nu eindelijk eens
oostwaarts te reizen heeft geen
politieke lading meer, maar is gewoon
een uiting van machteloosheid. 'We
hebben daar geen huizen, geen banen en
geen aardappelen, hier wel'.

Maar de Duitsers vonden er iets op: een
handeltje waarbij, in ruil voor een
versnelde aftocht, de Sovjet Unie
(d.w.z. een aantal republieken) een
geperfectioneerd satelliet communicatie
netwerk cadeau krijgt. Wel moeten de
Sovjets de benodigde geostationaire
satellieten lanceren met Proton
raketten. De satellieten zelf, 2.5 ton
zware platforms uitgerust met 28
Ku-band transponders, komen te staan
boven 80 gr. O.L. en 14 gr. W.L. Het
programma wordt 'Romantis' genoemd.

OVEREENKOMST

De satellieten zullen worden gebouwd
door de Deutsche Aerospace in Munchen
en ANT-Bosch Telecom in Backnang. Bij
deze bouw, maar ook bij het benodigde
netwerk van grondstations, zal tevens
de Duitse PTT Telekom betrokken zijn.
De Duitse regering en de genoemde
ondernemingen hebben op 7 okt. 1991 al
een principe overeenkomst gesloten,
maar een probleem is nog de onzekerheid
over de andere voor de afronding nodige
partner: het in verval zijnde Sovjet
centrum of een soort nieuw
unie-verband, waarin de republieken
deelnemen, die van het nieuwe
communicatie systeem zullen profiteren.

VSAT

Vooruitlopend op het Romantis project
hebben de Duitsers al een plannetje om,
gebruik makend van een al in gebruik
zijnde Eutelsat satelliet, de
communicatie tussen regerings
instanties en ondernemingen in Moskou
met de rest van de wereld te
verbeteren. Hierbij is gedacht aan de
VSAT-diensten, die met bescheiden
middelen verbindingen kunnen maken en
waarbij zowel data transmissie,
telefonie als televisie kunnen worden
gerelayeerd. De Russen realiseren zich
dat de vertragingen in het telefoon
verkeer tussen het Westen en Moskou het
zo gewenste doordringen op de vrije
markt belemmeren. Daarom zal VSAT hen
erg aanspreken en een soort van
opstapje zijn naar de invoering van het
Romantis project, waarbij
tegelijkertijd 50.000 telefoon
gesprekken of 40 tv-kanalen kunnen
worden gerealiseerd. De Canadezen
hebben ook zo'n project uitgedacht,
maar de Duitsers zijn er zeker van dat
zij, door hun economische en politieke
eerste plaats t.o.v. de voormalige
S.U., de grootste kans maken. Over VSAT
zijn in Moskou onderhandelingen aan de
gang. Voor veel andere Europeanen
betekent succes ook meer brood op de
plank: Deutsche Aerospace is een
consortium waarin ook Aerospatiale
Paris, het Franse Alcatel van
Courbevoie en het Romeinse Alenia
Spazio deelnemen.

Dit artikel werd gedeeltelijk ontleend
aan 'Space News'. Bewerking: C.M. van
den Berg.

RADIO SWEDEN EN BRT MIKKEN OP KABEL

De Zweedse wereldomroep heeft goed
nieuws voor schotel bezitters en kabel
exploitanten. Het station maakte
onlangs bekend dat het in de eerste
helft van 1992 via satelliet zal gaan
uitzenden. Radio Sweden treedt daarmee
in de voetsporen van kortegolf giganten
als de Deutsche Welle, Radio France
Internationale en de BBC World Service.
Onze zuiderburen hebben inmiddels
aangekondigd, het programma van BRT
International ook via de FM-band te
gaan uitzenden. Middels een kleine
zender wil men allereerst de stad
Brussel bestrijken. Daarnaast zou het
Wereldomroep- programma via deze
FM-zender aan kabelnetten in binnen- en
buitenland aangeboden moeten worden.
Het lag in de bedoeling om de tweede
jeugd van BRT International nog voor
het einde van 1991 te laten beginnen.
Het is echter onduidelijk of de
streefdatum ook echt kan worden
gehaald. (Michiel Schaay)

STERRENSTELSELS IN WORDING

Amerikaanse astronomen hebben voor het
eerst een zogeheten proto-cluster
waargenomen: een gigantische wolk van
koel waterstof gas in het heelal,
waaruit vele honderden afzonderlijke
sterrenstelsels kunnen worden geboren.
Sterren stelsels (zoals ons Melkweg
stelsel) zijn gegroepeerd in clusters
en superclusters, maar niemand weet hoe
die reusachtige structuren zijn
ontstaan. Sommige astronomen denken dat
de sterren stelsels het eerst werden
gevormd, en dat ze zich pas daarna tot
grote clusters samenvoegden. Volgens
anderen ontstonden de clusters en
superclusters het eerst, en vielen ze
later uiteen tot afzonderlijke sterren
stelsels. De laatste theorie lijkt door
de nieuwe ontdekking ondersteund te
worden.

Om proto-clusters te zien, moeten
astronomen als het ware terugkijken in
de tijd, tot voor het ontstaan van de
sterren stelsels zelf. Dat kan door
gebieden in het heelal waar te nemen op
enorm grote afstand van de aarde. Het
licht van die verre gebieden heeft er
miljarden jaren voor nodig om de aarde
te bereiken. De nieuw ontdekte
proto-cluster staat zo ver weg dat we
terugkijken tot de tijd dat het heelal
eenvijfde van de huidige leeftijd had.

De proto-cluster werd afgelopen
voorjaar ontdekt met behulp van de Very
Large Array, een combinatie van 27
radiotelescopen in Socorro, New Mexico.
De uitgestrekte wolk heeft een totale
massa van een paar honderd biljoen
zonsmassa's. Het ijle, koele waterstof
gas kon ontdekt worden door de
karakteristieke radiostraling die het
uitzendt. Normaal heeft deze straling
een golflengte van 21 cm, maar als
gevolg van de grote afstand vertoont de
proto-cluster een sterke
roodverschuiving, waardoor de straling
werd waargenomen op een golflengte van
92 cm. (Uit: de Volkskrant)

WIJZIGING TELEFOONNUMMER FIDO-NOS

Vanaf dinsdag 10 december worden de
telefoon nummers in Hilversum, die
beginnen met een 4, veranderd. Het
huidige nummer wordt uitgebreid met het
cijfer 2 ervoor. Deze wijziging heeft
ook gevolgen voor onze Fido-NOS
databank: vanaf morgen kunt u ons BBS
alleen nog bereiken via het nummer
035-245395.

