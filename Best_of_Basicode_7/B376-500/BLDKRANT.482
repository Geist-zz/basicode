482, maa 16 mrt '92

NASA WIL SOYUZ-RUIMTEVAARTUIGEN KOPEN

De Amerikaanse ruimtevaart organisatie
NASA zal mogelijk Russische Soyuz
ruimte- vaartuigen gaan inzetten als
'reddingsboten', voor noodgevallen dus,
bij het nog te bouwen ruimtestation
Freedom, dat eind jaren '90 in een baan
rond de aarde zal worden gebracht. De
Russische president Boris Jeltsin heeft
de Amerikanen een aanbod in die zin
gedaan.

Een NASA delegatie zal over enige weken
naar Rusland reizen om er over de
aankoop van Russische ruimtevaartuigen
te spreken. Indien het daarvan komt,
bespaart de NASA circa 3 miljard gulden
aan ontwikkelkosten. Deze week reeds
zal een groep NASA ingenieurs en
managers voor 10 dagen naar Moskou gaan
om technische informatie te verzamelen
over de Soyuz schepen, die fungeren als
pendel voertuigen tussen de Aarde en
het Russische ruimte station, en over
het automatische koppelsysteem van de
S-TM modules aan MIR.

Aangezien de Russische pendelschepen
maximaal 3 mensen kunnen vervoeren (en
dan wordt het al krap), en er een
vier-koppige bemanning aan boord van
Freedom zal verblijven, zouden de
Amerikanen minstens twee Soyuz schepen
moeten aanschaffen. NASA onderzoekt
tevens de mogelijkheid deze voertuigen
mee te nemen als 'payload' aan boord
van een space shuttle. Een ander aanbod
is afkomstig van de Europese
ruimtevaart organisatie ESA, die heeft
voorgesteld een vereenvoudigde versie
van het ruimteveer Hermes in te zetten
als reddings voertuig. Voorlopig echter
wil NASA nog geen keuze maken voor een
Russisch, Europees of ander ontwerp.
(Uit: Space News)

AMATEUR RADIO VANUIT MIR

De voorbereidingen voor de lancering
van de Soyuz-TM14 vanaf de lanceerbasis
bij Baykonur zijn in volle gang. De
baan van het ruimte station MIR is in
een aantal stappen verhoogd om een
geschikt lanceer venster voor de Soyuz
mogelijk te maken. De lancering vindt
morgen (dinsdag 17 maart) plaats om
1022 UTC. Volgens de plannen moeten de
twee Russische kosmonauten, Viktorenko
en Kaleri, tot 9 augustus in MIR
blijven werken. Dan keren ze terug naar
de aarde, samen met de Franse kosmonaut
die in juli naar MIR gaat voor een
wetenschappelijke missie.

De Duitse kosmonaut Klaus Dietrich
Flade, DP1MIR, en zijn backup Dr.
Reinhold Ewald, DP2MIR, hebben vorige
week hun 15 maanden durende training,
in een centrum bij Moskou, be-eindigd
en zijn samen met de Russische
kosmonauten naar Baykonur gereisd.
Klaus moet in het kader van deze missie
'MIR 92' veertien experimenten
uitvoeren tijdens zijn verblijf van 6
dagen in MIR. Daarnaast zullen alle
kosmonauten, dus in totaal 5
zendamateurs, actief zijn vanuit MIR
met amateur radio in de 2 meter band.
De digitale spraak- apparatuur van het
DLR is op 28 en 29 februari getest bij
het clubstation RK3KP in Moskou. Op 1
maart zijn twee units overgedragen aan
Sergei RV3DR, Anatoliy U7MIR en Musa
U2MIR. De ene unit zal worden gebruikt
in MIR, de andere unit gaat naar
NPO-Energiya.

AMATEUR RADIO VANUIT SPACE SHUTTLE

Vlucht STS-45 van space shuttle
Atlantis moet nog steeds starten op 23
maart. Alle communicatie tussen de
shuttle en Mission Control in Houston
wordt tijdens de vlucht continu
gerelayeerd naar amateur frequenties
door enkele clubstations in de USA.
Vanuit Europa kan men het clubstation
van het Goddard Space Flight Center in
Greenbelt bij Washington, WA3NAN, het
best ontvangen. Dit station kan men
vinden bij 14.295 MHz, en als de
propagatie- condities dat toelaten,
eventueel ook bij 3.860, 7.185, 21.395
en 28.650 MHz. Tijdens deze vlucht
zullen 4 van de 7 astronauten actief
zijn met amateur radio op 145.550 MHz:
David Leestma N5WQC, Brian Duffy N5WQW,
Kathy Sullivan en Dirk Frimout ON1AFD.
Kathy Sullivan heeft pas sinds kort een
amateur machtiging. Zij heeft de
roepnaam N5YYZ gekregen en wordt de
tweede gelicentieerde YL in de ruimte.
Ze heeft eerdere vluchten gemaakt met
STS-41 en STS-31. Er zullen niet alleen
verbindingen gemaakt hoeven te worden
in het Engels. Dirk spreekt namelijk
ook Frans en Nederlands en Kathy
spreekt vloeiend Frans en Noors. De
vlucht moet 8 dagen duren. (Nico
Janssen, PA0DLO)

KOELKAST WERKT GOED OP GELUIDSGOLVEN

Op de Naval Postgraduate School in
Monterey, Californie, wordt onderzoek
verricht naar thermo- akoestische
koeling: het koelen met behulp van
geluidsgolven. Het principe van deze
techniek werd ontwikkeld in de jaren
tachtig, in samenwerking met
onderzoekers van het Los Alamos
laboratorium.

Men werd op het spoor van deze techniek
gebracht door onder andere een
verschijnsel dat zich kan voordoen
tijdens het blazen van glas. Wanneer
het ene uiteinde van een lange buis
wordt verhit en het andere einde koel
genoeg is om tegen de mond te houden,
kan er door het temperatuurverschil een
geluidsgolf ontstaan en gaat de buis
'zingen'. Bij thermo- akoestische
koeling gebeurt precies het omgekeerde:
door het opwekken van geluidsgolven
wordt een temperatuurverschil
veroorzaakt.

COMPRESSIE EN EXPANSIE

Het experimentele koelapparaat bestaat
uit een luidspreker die een zeer
krachtige toon produceert. Deze toon
heeft de juiste frequentie (440 Hertz)
om in een cilindrisch vat gevuld met
helium en xenon, bij een druk van tien
atmosfeer, een staande golf op te
wekken. Door de geluidsgolven doorloopt
het gas op iedere plaats in het vat een
cyclus van compressie en expansie. In
het bovenste deel van het vat bevindt
zich een strook mylar (een kunststof)
die zodanig is opgerold dat het gas er
nog tussendoor kan bewegen. Tijdens de
compressiefase van de geluidsgolven
botsen de gasmoleculen tegen het mylar
en staan warmte- energie af. Deze wordt
via de luidsprekerkast weggestraald.
Tijdens de daarop volgende expansiefase
wordt het gas wat koeler, omdat een
deel van het gas al is weggenomen. Zo
vindt er een progressieve koeling
plaats. Het resultaat is een
koelapparaat dat slechts EEN bewegend
deel heeft (de luidspreker) en veel
minder storingsgevoelig is dan de
traditionele koelapparaten.

KOELING IN DE RUIMTE

De nieuwe techniek heeft de aandacht
getrokken van de ruimtevaart
organisatie NASA, die naar nieuwe
mogelijkheden zoekt voor koeling in de
ruimte. Een met freon werkend apparaat
voor het koelen van biologische
materialen gaf vorig jaar tijdens een
vlucht met de space shuttle de geest,
en ook de koelsystemen in spionage
satellieten willen nog wel eens
problemen geven: zij trillen soms zo
sterk dat zij beeldonrust veroorzaken.
General Electric, die de koelapparatuur
voor biologische materialen aan de NASA
levert, is nu met de onderzoeks groep
in Monterey het thermo-akoestische
alternatief verder aan het ontwikkelen.

STRAKS OOK IN DE KEUKEN?

Volgens deze groep zou akoestische
koeling ook bij de koelkasten voor
huishoudelijk gebruik wel eens een
belangrijk commercieel succes kunnen
worden. Opmerkelijk genoeg is een
akoestische koelkast aan de buitenkant
stiller dan een gewone koelkast, hoewel
het geluids niveau binnenin 10.000 maal
zo hoog is als bij een popconcert! Het
hoogtonig geluid wordt door de wand van
het met gas gevulde vat goed
afgeschermd. Bovendien bevat zo'n
koelkast geen ozon-onvriendelijke
CFK's. Volgens een woordvoerder van de
onderzoeks groep is het enige dat de
opmars van de akoestische koelkast in
de weg staat het ontbreken van
interdisciplinair talent: 'De mensen
die zich met koeling bezig houden
hebben geen verstand van akoestiek'.
(George Beekman - NRC Handelsblad)

TRON MODEMS IN NIEUWE BEHUIZING

De bekende modem-specialist Tron is
onlangs verkast van Arnhem naar een
nieuwe behuizing in Spijkenisse. Het
onderkomen van de communicatie club is
nu gelegen aan de Wattweg 41-43.
Behalve een aan het nieuwe pand
aangepaste huisstijl zijn ook alle
modems van het Trion en Quatron type
vernieuwd. Tron, die indertijd b.v. ook
het Videotex modem heeft geproduceerd,
heeft het aantal mogelijkheden op
gewone modems sterk uitgebreid. Het
goedkoopste modem blijft dat van het
kaarttype, dat men in de (MS-DOS)
computer plaatst. Er is dan geen
afzonderlijke voeding nodig. Wel moet
men zijn computer goed kennen om de
kaart te kunnen instellen
(configureren).

SOFTWARE-STURING EN BEVEILIGING

Met de nieuwste kaartmodems is dat niet
meer nodig. Tron levert programmatuur
mee die uitzoekt welke poorten van de
computer nog vrij zijn en installeert
het kaartmodem vervolgens automatisch,
zonder gebruik van dipswitches te
hoeven maken. De externe modems hebben
een programmeerbare 'softkey'. Dat is
een knop waaronder de gebruiker elke
functie, b.v. reset, of verbinding
verbreken voor telefoon gesprek, kan
opbergen.

Er zijn ook modellen met DES encryptie,
voor bescherming van gegevens op de
telefoonlijn, en zelfs met terugbel
functie, eveneens voor verhoogde
zekerheid bij de uitwisseling van
computer gegevens. Bij het intikken van
een 'password' verbreekt het modem de
verbinding en belt zelf een vooraf
opgegeven nummer terug. Zelfs met een
gestolen password komt men niet ver:
alleen de persoon aan wie het codewoord
toebehoort wordt vervolgens
teruggebeld. En zelfs dan moet opnieuw
een ander codewoord benut worden om
toegang te krijgen tot de computer.

DOORSCHAKEL-KASTJES

Naast de inmiddels bekende send-fax
optie levert Tron ook van origine
Engelse kastjes die onderscheid kunnen
maken tussen een telefoongesprek en een
fax- of modem- oproep op dezelfde lijn.
De verbinding wordt automatisch
doorgeschakeld naar het betreffende
apparaat of naar een telefoon c.q.
antwoordapparaat. Daarmee kan men op
een enkele telefoonlijn het verkeer uit
elkaar houden. Een uitkomst op een
drukke prive-lijn of een plaats waar
niet meerdere telefoon- nummers
beschikbaar zijn. (Hans G. Janssen)

TOSHIBA VERLAAGT DE PRIJZEN ALWEER

De prijzenslag aan het computerfront
duurt voort. Toshiba, een van de
grootste fabrikanten van computers ter
grootte van een telefoonboek, heeft
opnieuw prijsverlagingen van 10 tot 15
procent doorgevoerd. De T2000SX/40 Mb
is f1000,- goedkoper geworden en kost
nu bijna f6000,- (ex BTW). De duurste
in de reeks, de T3300SL/80 Mb, is zelfs
met f1500,- gezakt tot net geen
f10.000,-. Toshiba is trendsettend,
hetgeen betekent dat ook de overige
merken met meeneem computers nog in
prijs teruggedwongen zullen worden.

