429, maa 19 aug '91

GESLAAGDE LANCERING INTELSAT

Een Europese draagraket van het type
Ariane-4 heeft in de nacht van woensdag
14 op donderdag 15 augustus de
telecommunicatie satelliet Intelsat
VI-F5 de ruimte in gebracht. De Ariane
was voorzien van vier extra raketten
met vloeibare brandstof. De lancering
vond donderdag plaats om 1.15 uur vanaf
het ruimtevaart centrum Kourou in Frans
Guyana. Ongeveer 22 minuten daarna werd
de satelliet ontkoppeld. De 45e vlucht
van de Ariane verliep vlekkeloos. Het
was de vijfde succesvolle lancering van
een Ariane dit jaar, en de negende
sinds een storing in februari vorig
jaar leidde tot het verlies van twee
Japanse satellieten. Voor dit jaar
staan nog drie Ariane lanceringen op
het programma.

De bij elkaar vijf satellieten van de
Intelsat VI-serie hebben een gewicht
van elk 4,3 ton. Als ze in de ruimte
ontplooid zijn, hebben ze een omvang
van 11,8 bij 3,6 meter. De Intelsat
VI-F5 moet maximaal 120.000
transatlantische telefoongesprekken en
drie televisie- programma's doorzenden.
Het is de bedoeling dat de satelliet
dertien jaar actief blijft.

De nieuwe satelliet, die gelanceerd is
in opdracht van Intelsat - de
internationale organisatie voor
telecommunicatie per satelliet, waarbij
121 landen zijn aangesloten - komt in
een geostationaire baan (op 36.000 km
hoogte) boven de evenaar, op 14,5
graden westerlengte boven het oostelijk
deel van de Atlantische Oceaan. (Bron:
ANP/ESA)

OLYMPUS GERED VAN DE ONDERGANG

Een team van ESA en van British
Aerospace heeft de Olympus
proefsatelliet van de Europese
Ruimtevaart Organisatie gelukkig weer
onder controle gekregen. De zeer
kostbare satelliet voor communicatie
proefnemingen doolde onbestuurbaar en
onbereikbaar rond de aarde sinds 29
mei. Vermoedelijk was een menselijke
fout in het controle centrum Darmstad
(Dld) de oorzaak van dit tijdelijke
verlies.

Vanaf de 29e mei tuimelde Olympus door
het luchtruim, daarbij ook nog om zijn
as tollend. Daardoor kregen de boord
systemen ook onvoldoende voeding uit
zonne energie. Als gevolg daarvan
luisterde de kunstmaan helemaal niet
meer naar bevelen en zakten de
inwendige temperaturen naar min 50 tot
min 60 graden. Brandstof en batterijen
raakten bevroren. Het ergste was dat de
ingebouwde standregeling door dit alles
in de war raakte en van tijd tot tijd
aan (onnodige) manoevres begon.
Daardoor schoof Olympus van zijn plaats
en begon oostwaarts uit het zicht van
het controle station Fucino in Italie
te raken.

REDDINGSTEAM

Op 3 juni kwam een reddingsteam bijeen
dat hulp vroeg van andere grondstations
zoals CNES (Frankrijk en Kourou), NASA
(USA) en ESA en British Aerospace, die
een groot deel van de satelliet heeft
gebouwd. Er werd een uiterst
gedetailleerd reddingsplan opgesteld.
Tot aan 31 juli duurde het voordat alle
stappen waren uitgevoerd. Duizenden
commando's waren per radio overgezonden
via het volg- station Perth van ESOC in
Australie, via NASA's Goldstone in
Californie, via CNES' station in Kourou
en via een ander Europees grondstation
in Villafranca in Spanje. Nooit eerder
was een dergelijke actie (van zo'n
omvang en complexiteit) ondernomen om
een satelliet te redden, waarbij in
aanmerking moet worden genomen dat
Olympus door gebrek aan stroom en een
moeilijke positie t.o.v. de aarde
nauwelijks te bereiken was en
aanvankelijk nauwelijks reageerde. Met
zeer gering vermogen gaf de satelliet
uiteindelijk antwoord op de commando's
vanaf de aarde.

DEEP SPACE NETWORK

Dat de commando's toch werden opgepikt
had onder meer te maken met het gebruik
van NASA's Deep Space Network, een
systeem van enorme schotels en
geweldige zenders, dat normaal wordt
ingezet voor het bereiken van ruimte
vaartuigen die zich op zeer grote
afstand van de aarde bevinden. Hiermee
lukte het om in de nacht van 6 op 7
augustus Olympus weer op zijn plaats te
krijgen op 19 graden West boven de
evenaar. Een stop-manoevre slaagde en
vorige week kregen we te horen dat de
inwendige temperaturen weer normaal
zijn geworden. Het zal echter nog weken
duren voor de uitzendingen, bijv. van
het Nederlandse Eurostep, kunnen worden
hervat. Eurostep bevordert onder meer
de uitwisseling van wetenschappelijke
gegevens van Universiteiten per
videokanaal over deze satelliet.

INVLOED OP LEVENSDUUR

Niemand bij ESA durft nog aan te geven
wat de oorzaak is van het buiten
controle raken van de zeer dure
proefsatelliet. Er is een diepgaand
onderzoek ingesteld. Een menselijke
fout is niet uitgesloten. Vast staat
dat de intense kou en de vele extra
stoten van de raketmotor, die nodig
waren om hem weer in positie te
krijgen, de levensduur van de satelliet
sterk beinvloed hebben. Een
communicatie satelliet van dit type
werkt tussen de vijf en tien jaar.
Afgewacht moet worden hoe lang hij nu
nog mee zal kunnen.

UOSAT-OSCAR 22

Zonder enig probleem is UoSAT-F
gelanceerd met Ariane-vlucht V44 om
0146 UTC op 17 juli 1991, samen met
ERS-1, SARA, TUBSAT en ORBCOMM-X. Na de
lancering werd UoSAT-F omgedoopt naar
UoSAT OSCAR 22. Binnen het UoSAT
projekt staat hij ook bekend als UoSAT
5. Zijn NORAD catalogusnummer is 21575
en zijn internationale aanduiding is
1991-050B.

Aanvankelijk zond OSCAR 22 telemetrie
uit met 1200 Baud AFSK, maar later
schakelde hij over naar 9600 Baud.
Tijdens de eerste omlopen kreeg men de
indruk dat er een probleem was met een
van de downlink zenders, omdat die af
en toe uitviel. Later bleek uit de
telemetrie dat alles toch in orde was.
Het kommando station in de University
of Surrey kon al spoedig de benodigde
programmatuur in de boordcomputer laden
en de verschillende systemen in de
satelliet in bedrijf stellen. Alles
verliep probleemloos en OSCAR 22 bleek
uitstekend te funktioneren. Daarna werd
het tuimelen en roteren van de
satelliet afgeremd onder besturing van
programmatuur in de boordcomputer.

Op 20 juli kon de gravitatie- gradient
stabilisatiestaaf al worden
uitgeschoven en kon de satelliet dus in
de gewenste stand worden gehouden,
d.w.z. met de onderzijde steeds naar de
aarde gericht. Ook een korte arm, met
daarop de navigatie- magnetometer
sensor, werd probleemloos uitgeklapt.
Het Solar Cell Technology Experiment
(SCTE) kon ook worden opgestart. Dit
experiment bestaat uit 32 speciale
zonnecellen op het -Y zonnepaneel. De
meetgegevens van deze cellen konden al
vanaf 19 juli worden verzameld.
Vanaf 21 juli maakt de CCD-camera in
OSCAR 22 zeer mooie foto's. De
kwaliteit is beter dan van alle
CCD-camera's in voorgaande amateur
satellieten. De foto's zijn al op
diverse manieren verspreid, onder
andere via OSCAR 14 in GIF-formaat. De
twee transputer systemen in OSCAR 22
zijn ook in bedrijf gesteld.

Vanaf 29 juli is OSCAR 22 vrijgegeven
voor gebruik. Deze satelliet bevat geen
packet BBS, zoals bijvoorbeeld OSCAR
14, maar dient alleen voor het
uitzenden van bulletins. In de
satelliet is dus alleen het Broadcast
Protocol aktief. Gebruikers kunnen
alleen bulletins, of ontbrekende delen
daaruit, opvragen. Daarbij kan men
gebruik maken van dezelfde apparatuur
als bij OSCAR 14. De downlink
frekwentie is 435,120 MHz en de uplink
zit op 145,900 MHz.
Nico Janssen, PA0DLO.

EERSTE BEELDEN VAN ERS-1 GEWELDIG

De eerste beelden die ERS-1 bij wijze
van proef alvast naar aarde heeft
gezonden zien er geweldig uit. De
Europese aardobservatie satelliet, waar
Nederland een aandeel van vijftig
miljoen gulden in heeft, noemt ESA van
'indrukwekkend hoge kwaliteit'. De
instrumenten aan boord van de satelliet
leveren volgens de organisatie
uitstekende prestaties. 'Dit geeft ons
een groot vertrouwen in de routine
werkzaamheden die de ERS straks zal
gaan uitvoeren', aldus ESA.

Een van de eerste plaatjes die de
satelliet naar de aarde zond betreft
een gebied van 95 bij 95 kilometer van
het noord-westelijk deel van Nederland.
De foto omvat een groot deel van
Friesland, de kop van Noord Holland en
de Waddeneilanden Texel, Vlieland,
Terschelling en Ameland. Op het plaatje
is het regelmatige patroon van de
landbouw gronden van de Wieringermeer
en Friesland duidelijk te zien. De
lichtere vlekken zijn de steden: Sneek,
Leeuwarden, Bolsward, Joure en
Heerenveen zijn goed waarneembaar. De
structuur van de marine- haven in Den
Helder is scherp afgetekend.

WATERPATROON ALS IJKING

Het meest opmerkelijke van dit plaatje
vindt de Europese ruimtevaart
organisatie het water- patroon van de
Noordzee en het IJsselmeer, dat door de
Afsluitdijk van de Waddenzee is
gescheiden. Er zijn grote variaties in
het wateroppervlak te zien. Op sommige
plaatsen is het water woelig, op andere
plekken vertoont de zee hoge golven. Op
de donkere plekken van de foto is het
water vlak. De witte puntjes op het
water zijn schepen, waarvan het kielzog
soms twintig kilometer lang te zien is.
Ook de wegen en spoorlijnen op het
land, evenals het aangewonnen stuk land
op het Friese Wad zijn goed
waarneembaar. Een en ander dient ook
als ijking van wat ERS-1 moet gaan
fotograferen. Gedeelten van de polders
zijn al eerder nauwkeurig verkend (ook
uit vliegtuigen) en moeten als
referentie dienen voor deze observatie
satelliet, die als belangrijke taak de
verkenning van zeestromingen en
golfhoogten (patronen) heeft
meegekregen.

AARDOBSERVATIE VIA RADAR

Van slecht weer of wolken heeft de
satelliet bij het maken van de beelden
geen last. ERS-1 is uitgerust met een
actieve radar, waarmee hij door alles
heen kan kijken.
De aardobservatie satelliet is in
eerste instantie bedoeld om erachter te
komen hoe atmosferische processen
verlopen. Dit is van groot belang bij
het bestrijden van de mogelijke rampen
die ons milieu bedreigen.
Wetenschappelijk onderzoek heeft tot nu
toe nog geen goede verklaring kunnen
geven voor verschijnselen als het
broeikas effect en de aantasting van de
ozonlaag.
Daarnaast zal de ERS ingezet worden
voor controle op kust verontreinigingen
en de ontbossing in de tropen. Ook het
gebruik van de landbouw gronden kan
dankzij de foto's van de satelliet
nauwlettend in de gaten worden
gehouden. Uit de plaatjes die nu al
zijn gemaakt kunnen deskundigen opmaken
hoe de grond wordt bebouwd en welke
gewassen op het veld staan.
Het KNMI in De Bilt zal ook kunnen
profiteren van de gegevens van de
ERS-1, die de windrichting en de
golfbewegingen van de oceanen
nauwkeurig in kaart gaat brengen.
Daardoor zal het instituut in staat
zijn betrouwbaarder weers
voorspellingen te doen.
De ministeries van verkeer en
waterstaat, milieubeheer en landbouw en
visserij zullen de beelden van de
satelliet goed kunnen gebruiken bij de
controle op de scheepvaart, de
verontreiniging van het oppervlakte
water en de visvangst. De scheepvaart
ondernemingen, de waterbouw,
duikbedrijven en oliemaatschappijen met
hun boringen op zee zullen eveneens
goed gebruik kunnen maken van de vele
nieuwe mogelijkheden die de ERS te
bieden heeft. Dankzij de gegevens die
de satelliet constant door zal geven
over de weerssituatie en de bewegingen
van de zee over de gehele aarde, kunnen
deze bedrijven op tijd maatregelen
treffen bij de uitvoering van hun
werkzaamheden. Daardoor kunnen zij een
hoop kosten besparen op onder meer het
brandstof gebruik. Ook de stormschade
kan tot een minimum beperkt blijven.
Het binnenloodsen van grote olietankers
in de Rotterdamse haven zou veiliger
kunnen worden met behulp van de
satelliet gegevens. (Bron: ANP/ESA)

