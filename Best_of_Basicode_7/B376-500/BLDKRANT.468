468, maa 20 jan '92

SPAANSE COMPUTERGEGEVENS VERKOCHT

De persoonlijke gegevens van ongeveer
21 miljoen van de in totaal 39 miljoen
Spanjaarden zijn door ambtenaren van
verschillende ministeries en banken
verkocht aan organisaties die de
gegevens commercieel exploiteerden. Dat
hebben Spaanse kranten onlangs bekend
gemaakt. Volgens persberichten heeft de
politie zeven verdachten in Madrid
gearresteerd en uiterst moderne
computer installaties in beslag genomen
waarmee de gegevens werden ge-evalueerd
en opgeslagen. De bende verkocht de
informatie - soms tot 47 gegevens per
persoon - aan banken, verzekerings
maatschappijen en reclame bureau's die
ze voor wervings- en verkoop campagnes
gebruikten. De daders beschikten, zo
zei de politie, over meer gegevens dan
supercomputer 'Berta' van het
ministerie van economische zaken en
financien, waaronder gegevens over
banksaldi, belastingen, beroep en
familie- omstandigheden. Het schandaal
kwam aan het licht toen een Spanjaard
in een reclamefolder zijn tweede
voornaam tegenkwam. Deze naam gebruikte
hij nooit en had hij alleen doorgegeven
aan de sociale dienst. De man deed
daarvan aangifte en bracht enkele
maanden geleden een politie- speurtocht
op gang. Omdat in Spanje nog altijd
geen moderne wetgeving bestaat over
bescherming van persoons gegevens is de
kans groot dat de verdachten er slechts
met geringe straffen afkomen. Een nieuw
wetsontwerp wordt al maanden opgehouden
in het Spaanse parlement. (Bron: ANP)

'NOTITIE TELEFOONFRAUDE'

De afgelopen jaren is het aantal
klachten over telefoon rekeningen sterk
gestegen. Bij het behandelen van een
klacht over de gespreks kosten wordt al
wel gekeken of fraude in het spel is,
maar door een gebrek aan gegevens
blijft de rekening slecht
controleerbaar. Diverse vormen van
fraude zijn mogelijk: illegale
koppeling van een toestel aan een
telefoonleiding van een abonnee,
rechtstreekse inbraak op de kabel of op
de verdeelkasten (vooral in oudere
flats en oudere woningen met
kamerbewoning is deze kans op fraude
niet ondenkbaar) en inbraak met een
draadloos toestel dat met dezelfde
frequentie werkt als het draadloze
toestel van de abonnee. Deze laatste
fraudevorm valt niet onder
verantwoordelijkheid van PTT Telecom BV
(hierna afgekort als PTT), omdat het
randapparatuur betreft en niet direct
de infrastructuur. Dat geldt ook voor
computerkraken. De truc om vanaf de
eigen aansluiting een ander
abonneenummer te manipuleren, om zo
'gratis' te kunnen bellen (zoals wel
met 06-nummers gebeurde) is volgens de
PTT niet mogelijk. De PTT meldt verder
dat fraude door illegale koppeling
weinig voorkomt en rechtstreekse
inbraak via kabels of verdeelkasten
wordt meteen geconstateerd vanwege een
storing die dan optreedt. De andere
fraudevormen vallen dus niet onder de
verantwoordelijkheid van de PTT. Voor
de kabels, verdeelkasten en
telefoonleidingen werkt de PTT aan een
betere beveiliging.

NIEUWE NOTA

Maar een probleem is dus dat noch de
klant noch de PTT over gegevens
beschikt m.b.t. de totstandkoming van
de rekening, waardoor onder andere
fraude moeilijk ontdekt kan worden.
Daarom heeft de PTT onderzoek gedaan
met een gespecificeerde nota. De
klanten kunnen in de toekomst kiezen
uit 4 mogelijkheden:
- De huidige nota, met EEN totaal-
bedrag; de gespreks gegevens worden
bewaard door de PTT (kosteloos).
- De huidige nota, met privacy-optie.
In dat geval zal de PTT na betaling de
gegevens vernietigen (kosteloos).
- De standaard gespecificeerde
rekening. Hierbij worden gesprekken in
categorieen verdeeld: binnen en buiten
het basis- tarief, internationaal,
06-autotelefoon en semafoon,
06-koop/tariefnummers, sterdiensten en
diversen (kosteloos).
- De gespecificeerde rekening, waarbij
een of meerdere categorieen nog eens
nader gespecificeerd worden. Hiervoor
moet een vergoeding per gesprek betaald
worden.

INVOERING IN MEI

In mei 1992 begint de invoering.
Gebruikers van de mobiele telefonie
(ATF-2 en ATF-3) en 150.000 'gewone'
telefoon abonnee's krijgen een
formuliertje thuisgestuurd waarop ze
hun voorkeur kunnen aankruisen. Eind
'93 zal 85% van de telefoon gebruikers
de nieuwe nota kunnen ontvangen. In
1994 wil de PTT alles rond hebben. Men
hoopt door de nieuwe nota's beter op
vragen en klachten te kunnen ingaan.
Een aantal maatregelen om de klachten
beter te behandelen is nu al genomen.

Tot slot: als men een klacht heeft over
bijv. een te hoge telefoon rekening,
kan men deze schriftelijk of
telefonisch indienen bij de directeur
van het betreffende district. Deze moet
dan binnen 30 dagen reageren. Daarna
kan men eventueel bezwaar aantekenen
bij de algemeen directeur van PTT
Telecom BV, en als laatste kan men
terecht bij de Geschillen- commissie
Post en Telecommunicatie.

CODE-3 LUISTERTIPS

Zoals u op 13 januari j.l. al in Scoop
kon horen, is het Code-3 software
pakket van Hoka Electronic in Oude
Pekela de standaard geworden voor het
decoderen van allerlei telex modes op
de korte en lange golf. Met behulp van
een goede communicatie- ontvanger, een
personal computer en het Code-3 pakket
zijn er spectaculaire resultaten te
behalen, waarvan de gemiddelde
luisteramateur voorheen alleen maar kon
dromen. In deze nieuwe Beeldkrant-
rubriek gaan wij u regelmatig op de
hoogte houden van interessante telex
signalen die in Nederland zijn
opgevangen. De ontvangsttijd wordt
uiteraard gegeven in UTC, dat is
Nederlandse wintertijd min 1 uur.

We gaan van start op de Zuidpool, waar
diverse landen bases voor
wetenschappelijk onderzoek hebben
opgericht. King George eiland, dat deel
uitmaakt van de South Shetlands,
herbergt onder andere het Poolse
station Arctowski. Deze bescheiden
basis was onlangs nog te zien in een
door de NOS uitgezonden tv-reportage.
Met de roeptekens 3ZL301 zoekt het
research team op Arctowski regelmatig
radiocontact met de afdeling voor
polair onderzoek van het Instituut voor
Ecologie in Warschau, dat de roeptekens
3ZB201 kreeg toegewezen. De
HF-frequentie die daarvoor wordt
ingezet is 22833.5 kHz. Daarnaast staan
de kanalen 18124.0 en 20664.0 kHz
geregistreerd, maar voorzover bekend
zijn deze freq's momenteel niet in
gebruik. Het radioverkeer vindt plaats
in de SITOR-A mode en een goede tijd om
het te proberen is iets na 16.00 uur
UTC.

Voor een tweede ontvangsttip blijven we
op het zuidelijk halfrond. Op
frequenties tussen 25415.0 en 25420.0
kHz communiceert het Ministerie van
Buitenlandse Zaken van Duitsland in de
loop van de middag onder meer met zijn
ambassades in de Argentijnse hoofdstad
Buenos Aires en de Braziliaanse
hoofdstad Brasilia. Zo is Bonn op
werkdagen op 25420.6 en 25422.4 kHz in
de lucht, terwijl de ambassades in
Buenos Aires en Brasilia op resp.
25419.4 en 25417.5 kHz werden
genoteerd. De uitwisseling van zowel
algemene nieuwsberichten als gecodeerde
en ongecodeerde telegrammen vindt
plaats in de telexmode ARQ-E met een
snelheid van 96 baud. (Michiel Schaay)

SNEEUW

Bijna een kwart van het aardoppervlak
wordt tijdelijk of permanent bedekt
door sneeuw. Het dikste geregistreerde
pak ooit op een dag gevallen mat 193 cm
(14-15 april 1921, op het Zilvermeer in
Colorado). De zwaarste sneeuwval ooit
in een jaar geregistreerd bedroeg 31,1
meter (feb. '71 tot feb. '72, in de
Amerikaanse staat Washington).

Sneeuwkristallen ontstaan in koude
cirrus- wolken door de condensatie van
waterdamp rond microscopisch kleine
kristallisatie kernen. Meestal
klonteren de kristallen samen tot
vlokken. Het aantal kristallen per vlok
varieert, afhankelijk van vochtigheid
en temperatuur, van twee tot enkele
duizenden, maar ligt meestal in de
tientallen. De grootste vlokken ooit
waargenomen hadden een diameter van 12
cm.

Sneeuw is wit omdat hij alle
golflengten van het zichtbare licht
terugkaatst. De helderheid is zeer
groot: verse sneeuw weerkaatst 80 tot
85 pct van het zonlicht, oude oneffen
sneeuw tot 40 pct.

HOOFDTYPEN

Er zijn vier hoofdtypen
sneeuwkristallen: dunne zeshoekige
PLAATJES, vlakke zesstralige
STERRETJES, massieve zeskantige
ZUILTJES en lange dunne NAALDJES. De
vormverscheidenheid binnen deze
hoofdklassen is eindeloos en bovendien
komen alle mogelijke mengvormen voor.
Een bijzondere mengvorm is het 'tsuzumi
kristal', een zuiltje dat aan boven- en
onderzijde is afgedekt met een plaatje
en dat genoemd is naar een Japans
slaginstrument.

Tot welke klasse een sneeuwkristal
behoort is in het algemeen al met het
blote oog goed te onderscheiden. De
zesstralige sterretjes bijv. hebben
doorgaans een diameter van een tot twee
millimeter en wegen enkele honderdsten
van een milligraam, maar er zijn ook
wel exemplaren met een middellijn van 1
cm waargenomen.

VALSNELHEID VLOKKEN

De snelheid waarmee de vlokken in een
normale sneeuwbui neerdwarrelen
bedraagt 1 a 2 meter per seconde. Over
het traject van wolk tot grond doen de
vlokken vele uren. Grote vlokken vallen
sneller dan kleine, losse kristallen
zweven heel traag naar beneden. De
diameter van sneeuwvlokken is
afhankelijk van de temperatuur: hij
loopt van 1 cm doorsnede bij +2 graden
Celsius tot 4 cm bij -1 graden en weer
terug tot 1 cm bij -6 graden. Bij
hevige vrieskou vallen de kristallen
afzonderlijk.

KNERP-FACTOR

Wanneer het gesneeuwd heeft is dat niet
alleen uitstekend te zien, maar ook
duidelijk te horen. Door het dempend
vermogen van sneeuw verandert de
buitenakoestiek drastisch. Sneeuw zelf
geeft, als hij is samengedrukt, bij
betreden een karakteristiek snerpend
geluid. De toon daarvan is hoger
naarmate de sneeuw kouder is. Een
Poolse sneeuwonderzoeker, A.B.
Dobrowolski, kon in de jaren twintig na
enige oefening temperaturen tussen -2
en -20 graden schatten op grond van de
toonhoogte van het knerpen, met een
nauwkeurigheid van 2 graden.

ISOLATOR

De observatie van Constantijn Huygens
dat sneeuw 'ons van boven brenght de
Warmte met de Kou' is juist: sneeuw is
een uitstekende isolator. Onder een dek
van 20 cm zakt de grondtemperatuur
zelden onder de -3 graden, ook al
vriest het 20 graden. De beschermende
werking van sneeuw vloeit voort uit de
slechte warmtegeleiding. De
warmtegeleiding is ruwweg evenredig met
het kwadraat van de dichtheid. Losse,
verse sneeuw met een dichtheid van rond
de 0,1 kg per liter isoleert daardoor
beter dan langer liggende, ingeklonken
sneeuw. (Uit: NRC Handelsblad)

