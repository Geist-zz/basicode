442, maa 30 sep '91

DISKFAX KOPIEERT FLOPPY'S VIA TELEFOON

Op de Efficiency Beurs 1991
introduceert PTT Telecom een geheel
nieuw telecommunicatie produkt: de
diskfax. Daarmee kunnen floppy's op
zeer eenvoudige wijze via telefoon
lijnen worden gekopieerd. Belangrijk
voordeel van deze vorm van data-
communicatie is dat verzonden bestanden
(in tegenstelling tot verzending via
een normale fax) direct op de computer
te bewerken zijn.

De diskfax is een apparaat dat qua
werking sterk lijkt op een gewoon
fax-apparaat. Het verschil is dat geen
papieren informatie via telefoon lijnen
wordt gekopieerd, maar digitale
informatie vanaf een floppy disk naar
een floppy disk of harde schijf in een
diskfax elders in het land of eventueel
elders ter wereld. Met de diskfax is
het verzenden van computer bestanden
via de telefoonlijn bijzonder eenvoudig
geworden. De floppy wordt in de diskfax
gestopt. De gebruiker draait het
telefoonnummer waarop een andere
diskfax is aangesloten en de rest wordt
door de apparaten onderling geregeld.
De gebruiker hoeft dus niets te weten
van datacommunicatie snelheden,
overdrachts protocollen en dergelijke.

De diskfax kan alle gebruikelijke
floppy- formaten aan: zowel 5,25 inch
(360 kb en 1,2 Mb) als 3,5 inch (720 kb
en 1,44 Mb). Ook is de diskfax voorzien
van een harde schijf, zodat de
mogelijkheid bestaat dat verzonden
informatie daarop terecht komt. Het
maakt de diskfax niet uit welk soort
bestand er op een schijf staat. Alle
soorten bestanden (teksten,
spreadsheets of andere) kan de diskfax
verzenden. De diskfax kan MS-DOS,
Macintosh en Unix-TAR schijven
verwerken.

De diskfax verzendt computer bestanden
met zeer hoge snelheden, die kunnen
oplopen tot 35 pagina's per minuut. Het
apparaat zorgt voor een foutloze
overdracht, doordat een foutcorrectie
systeem is ingebouwd. De diskfax kan
ook worden gebruikt om bestanden van
het ene formaat floppy over te zetten
op het andere formaat.

Voor het installeren van een diskfax is
het niet nodig een extra telefoon
aansluiting te nemen. Het apparaat kan
zien of een binnenkomende oproep voor
hem bestemd is of niet. Hij kan dus
worden aangesloten op een bestaande
fax- of telefoon- aansluiting.

De prijs van de diskfax is f.4995,-
(excl. BTW), en is dus niet bepaald
laag te noemen, zeker gezien het feit
dat je er minstens 2 nodig hebt... Wel
bestaat de mogelijkheid het apparaat
bij PTT Telecom te leasen.

SOFTWARE TEST: GEOWORKS ENSEMBLE

Geoworks Ensemble is een verzameling
van programma's die draaien onder de
nieuwe Nederlandstalige grafische
multi-tasking werkomgeving PC/GEOS. In
tegenstelling tot Windows zijn de
systeem-eisen zeer bescheiden te
noemen. PC/GEOS heeft genoeg aan iedere
IBM compatible computer (dus ook een
XT), met minimaal 512 kb RAM, een 5,25
of 3,5 inch diskdrive, een hard disk
met 3 Mb vrije ruimte, video CGA, MCGA,
Hercules, EGA, VGA of Super VGA, DOS
2.0 of hoger en een Logitech, Microsoft
of Mouse Systems compatible muis. Er
worden 300 printers (9- en 24-naalds
matrix, inkjet en laser) ondersteund.

INSTALLATIE EN HANDLEIDING

Installatie op een XT (in dit geval een
Headstart II) ging probleemloos met een
werkelijk voorbeeldig installatie
programma en het aparte
instructieboekje Quick Start. Zelfs de
goede werking van de muis kan tijdens
het installeren al worden
gecontroleerd. Trek er wel een uurtje
voor uit, want het gaat niet echt snel.

Bij het pakket hoort een
Nederlandstalige uitleg van 500
pagina's dik. De lay-out is
overzichtelijk en op ieder detail wordt
ingegaan, vaak met een illustratie.
Zonder dat handboek kom je er in de
meeste gevallen ook wel uit, door
gewoon met de muis te klikken en alles
uit te proberen. Niet goed? Dan gewoon
een stapje terug en opnieuw proberen.

PROGRAMMA'S

De mogelijkheden van Geoworks Ensemble
zijn groot. De belangrijkste
programma's zijn: de DTP-tekstverwerker
GeoWrite (uw PC lijkt nu ineens erg
sterk op een Apple Macintosh), het
tekenprogramma GeoDraw, het adresboek
GeoDex (ziet er op het scherm echt uit
als een kaartenbak), de kalender en
agenda GeoPlanner, de bestands- en
schijfbeheerder GeoManager en GeoComm
voor de communicatie.
Verder zijn er nog een paar kleine
programma's toegevoegd: de
Hulpmiddelen. Hieronder worden verstaan
een adresboekje, een rekenmachine, een
kladblok, een agenda, een spandoekmaker
en een spelletje Patience.

PRESTATIES

Wat opvalt is de snelheid waarmee de
grafische schermen worden opgebouwd. De
verschillende lettertypes en -groottes
wisselen elkaar zeer vlot af. Ook in
Patience is het verbluffend te zien hoe
vlot de speelkaarten op het scherm
getekend worden. En ook de kaarten van
de kaartenbak vliegen over het scherm.
Een compliment aan het adres van de
programmeurs is hier zeker op zijn
plaats.

Het printen van al die grafische zaken
gaat nogal langzaam, althans met de
hier aangesloten 9-naalds matrix
printer. De kwaliteit van de afdruk is
echter schitterend. Omdat de naaldjes
zo vaak op dezelfde plek afdrukken,
ontstaat een scherpe pikzwarte afdruk
die zelfs erg lijkt op een afdruk uit
een inkjet of laser printer. Kwaliteit
kost hier dus tijd en natuurlijk ook
het nodige inktlint....

Het communicatie programma oogt wat
bescheiden qua mogelijkheden en kon
hier niet getest worden, want mijn XT
beschikt maar over 1 seriele poort.
Voor communicatie zijn er twee nodig;
een voor de muis en een voor de modem,
tenzij u een intern modem heeft
natuurlijk.

DOS-PROGRAMMA'S ONDER PC/GEOS

Voor het starten vanuit PC/GEOS van DOS
programma's kunt u gebruik maken van
iconen naar keuze. Met een enkele druk
op de muis start u ieder willekeurig
programma. Er zijn iconen voor
tekstverwerken, databases, games,
communicatie programma's, schaken,
utilities en dergelijke. Voor zover wij
weten, zijn er nog geen Geo-specifieke
programma's door derden ontwikkeld,
zoals dat wel bij Windows het geval is.

Prettig is dat PC/GEOS geen onnodig
geheugen gebruikt. Bij het starten van
een applicatie verwijdert het zich
netjes uit het geheugen op slechts 1,6
kb na. Na het be-eindigen van de
applicatie komt PC/GEOS na een druk op
ENTER weer terug of wordt geheel uit
het geheugen verwijderd door op ESC te
drukken.

CONCLUSIE

Van de vele mogelijkheden van Geoworks
Ensemble zijn we echt onder de indruk.
Met de snelheid is ook niets mis,
behalve bij het printen in de geteste
configuratie. Het pakket is sinds kort
geheel Nederlandstalig. Een aanrader
als u van een grafische werkomgeving
houdt, maar niet de 'zware' machine
heeft die voor Windows nu eenmaal nodig
is. En ook al heeft u wel zo'n
krachtpatser, dan nog is dit pakket het
bekijken zeker waard.
(Chris van Offeren)

Geoworks Ensemble kost f.449,-
inclusief BTW. Inlichtingen bij:
Brightware Solutions B.V., Postbus 189,
3620 AD Breukelen, telefoon
03462-61123, fax 03462-65409.

REACTIE OP KRITIEK GIROTEL OFF-LINE

Niet iedereen is het eens met de visie
van Henk van Hoorn op het nieuwe
Girotel Offline programma (zie
Beeldkrant 437). Ruud Schipper
bijvoorbeeld (fervent computeraar)
reageert met: ''Henk, ik heb het stukje
gelezen. Betaal opdrachten kunnen wel
verzameld worden in Offline. Dat is ook
de bedoeling, net als op de oude,
papieren manier. Daarna verstuur je ze
allemaal met twee TAN codes. Ik ben per
opvraag: zenden, ontvangen en bekijken
saldo, slechts 45 cent per keer kwijt.
Je bekijkt off-line je bestanden. Een
girootje er snel en dringend doorheen
kan direct in Girotel. Je hoeft niet
alle crediteuren op te slaan, alleen
die welke vaak voorkomen.

In GT zit trouwens ook nog een bestand
waar je je crediteurs in kunt opslaan
en oproepen on-line. Je kunt dat tegen
lokaal tarief doen, dus ben je 15 cent
kwijt. Naar het postkantoor lopen etc.
slijten je schoenen van. Daar ben je
dus in principe ook geld aan kwijt, als
je het wat dieper gaat bekijken.

WEL TEVREDEN

Ik ben zeer tevreden zelf. Ik heb op
deze manier al een paar keer kunnen
voorkomen dat instanties me via een
zgn. aanmaning (die wel betaald was in
het verleden) geld wilden aftroggelen.
Ik kon nu snel zoeken en bewijzen dat
het betaald was. Goed, er komt ook een
stukje hobby om de hoek kijken
natuurlijk. Zakelijke gebruikers hebben
er meer profijt van.

Ik heb ook het oude pakket gebruikt.
Wat betreft het saldo, als je dat wilt
weten kun je dat zo opvragen. Als je
heel slim bent gebruik je een 'util'
die een scherm- afdruk als ASCII wegzet
op disk i.p.v. naar de printer stuurt.
Ik heb deze wel, indien je interesse
hebt. De ASCII-file kan dan met een
tekstverwerker worden ingelezen of met
het 'type' commando onder DOS worden
bekeken. Berichten uitwisselen gaat ook
beter, je maakt je berichten op je
gemak, kijkt ze na op spelling of
constructie (off-line!) en stuurt deze
dan in 1 keer naar Girotel in dezelfde
verbinding. Ik verneem graag een
reactie.'' Tot zover Ruud Schipper.

REACTIES GEVRAAGD

De vergelijking van de slijtende
schoenen lijkt me wat overtrokken. Ik
ga Ruud ook niet voorhouden dat zijn
computer (met kleurenscherm) stroom
trekt. Ikzelf was blij met het vorige
Offline programma, dat precies deed wat
een kleine thuisbankier zich wenst. Het
nieuwe is mij ook te ingewikkeld. Je
moet er teveel 'boekhoud verstand' voor
hebben, en in grote lijnen ben ik het
dus met Henk van Hoorn eens. Misschien
dat Ruud (sprekend vanuit DOS en
'utils') precies bewijst hetgeen Henk
betoogt: als je een deskundige bent,
maakt het niet zoveel uit. En een
verenigings boekhouder zal er
ongetwijfeld tweehonderd
overschrijvingen op een avond
doorjagen, met controle mogelijkheid.

Voor mij als kleine rekeninghouder is
Girotel aantrekkelijk als ik snel wat
boekingen tussendoor kan doen, en hoeft
het zeker niet gedocumenteerd te zijn.
GT was een van de eerste -hulde!- en is
nog steeds een van de goedkoopste
manieren om per computer geldzaken te
regelen. Aantrekkelijk was daarbij tot
nu toe de mogelijkheid om even
automatisch je saldo op te vragen,
terwijl je er bij wegloopt. Dan kan nu
niet meer, en de vraag -die we aan u
voorleggen- is derhalve: is de Postbank
met het nieuwe Offline programma zijn
doel voorbij geschoten, of moeten er
TWEE versies komen: 1 voor het simpele
thuisbankiertje en 1 voor het
financiele genie dat alles per computer
regelt? Uw reacties graag naar Postbus
1200 of naar het NOS-BBS: tel.
035-45395. En misschien kan Ruud ons
zijn 'util' toesturen, dan kunnen wij
die langs deze weg verspreiden.
Hans G. Janssen.

OPVOLGER OLIVETTI BBS HEERLEN

Zoals u weet, zijn alle door ons
uitgezonden Beeldkranten en Basicode
programma's ook te vinden in het
Fido-NOS BBS, bereikbaar met computer
en modem via tel. 035-45395. Aangezien
ons BBS nogal vaak in gesprek is,
hebben we deze programma's ook op het
BBS geplaatst van de HCC Olivetti GG in
Heerlen. Omdat sysop Hans van Baalen
gaat verhuizen, is er onlangs een nieuw
Olivetti BBS in Heerlen gevestigd, met
als sysop Pascal Houppermans. Het
nummer is: 045-275101. Hier kunt u
voortaan onze Beeldkrantjes en Basicode
programmatuur ophalen, mocht het
Fido-NOS BBS weer eens in geprek
zijn...

