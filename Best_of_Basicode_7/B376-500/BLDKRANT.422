422, maa 24 jun '91

MIR LANCEERT SATELLIETJE

Op 17 juni 1991 was er tijdens de
eerste overkomst hier (oml. 30515,
tussen 0253 en 0300 UTC, al druk
radioverkeer. Samen met TsUP werd door
de kosmonauten afgeteld om vanuit de
luchtsluis van Module-D een satellietje
te lanceren. Even hield ik rekening met
de ontkoppeling van de Progress-M8,
maar het ging hier duidelijk om een
bijzondere lancering. Bovendien bleek
tijdens latere omlopen dat Pr-M8 nog
aan het station vastzat. Het
satellietje kwam los van MIR om 025747
UTC en werd visueel gevolgd door de
MIR-crew. Krikalyov rapporteerde dat
hij 'het zich openen' niet had
waargenomen. Het ging om een
wetenschappelijke satelliet, MAK
genaamd. MAK staat voor Miniyaturnyy
Avtonomnyy Kontayner (dus een miniatuur
autonome kontainer). Aan boord bevond
zich wat apparatuur voor
wetenschappelijke experimenten
(astrofysisch onderzoek,
gamma-stralings spectrometer) en een
radiobaken. Helaas had Krikalyov het
bij het rechte eind: dat wat zich had
moeten 'ontplooien' waren de antennes,
en deze deden dit niet. De satelliet
moet dus als verloren worden beschouwd,
al gaat deze nog even in de MIR-baan
van 17 juni verder. De MAK is een van 2
miniatuur satellietjes bij MIR
afgeleverd door Progress-M8 op 1 juni
1991.

RUIMTEWANDELING

Na een lange periode van reparaties en
vervanging van versleten apparatuur
(vooral in de sector van het
leefsysteem: filters, ventilatoren,
temperatuur regelaars, waterregeneratie
systemen, maar ook in de electronica
was heel wat te doen) zijn de
kosmonauten begonnen met controleren
van hun ruimtepakken. De eerste van een
lange reeks r/w-en staat op het
programma voor vanavond (24 juni), 2030
of 2230 UTC. Als 2230 UTC wordt
gekozen, zal Moskou het al over 25 juni
hebben. 2230 UTC is daar dan al 25 juni
0130 Moskou-tijd. Uit het radioverkeer
viel nog niet af te leiden of de
reparatie van de Kurs antenne op
Kvant-1 als eerste op de rol staat.
Chris v.d. Berg, NL-9165, A-UK3202.

AMATEURRADIO ZENDEXAMENS

Komend najaar worden weer de bekende
examens voor zendamateurs afgenomen. Op
6 november kunt u in Nieuwegein
deelnemen aan de examens Radiotechniek
en Voorschriften I en II; in de periode
van 10 t/m 16 december vinden de
examens Opnemen en Seinen van
morsetekens (met snelheden van 8 en 12
woorden per minuut) plaats, eveneens in
Nieuwegein. Aanmelden is mogelijk tot
en met 19 augustus. Het aanmelden dient
telefonisch te geschieden bij het
Examen secretariaat voor amateurradio
zendexamens te Groningen, tel.
050-222270 (tijdens werkdagen). De
kosten voor deelname bedragen f.75,00
per examen.

RECHTSTREEKS INLEZEN BOB-5 IN C-64

Veel Basicode liefhebbers hebben onze
uitgave 'The Best of Basicode nr. 5' in
hun bezit, een unieke CD met maar
liefst 60 programma's, in totaal bijna
800 kilobytes aan programmatuur. Helaas
echter is het niet bij alle computers
mogelijk om de programma's van CD
rechtstreeks in te lezen via het
Basicode vertaalprogramma: soms moeten
eerst alle programma's worden overgezet
op cassette, een tijdrovend karwei. Dit
geldt in het bijzonder voor computers
met een merkspecifiek cassette
interface (bv. de Commodore C-64 en
C-128) of met een ingebouwde cassette
recorder (bv. de Sharp MZ 700 serie).

Het kan ook anders: in de vakhandel
voor auto- elektronica zijn zogenaamde
CD-adaptersets verkrijgbaar met behulp
waarvan een (portable) CD-speler kan
worden aangesloten op de geluids
installatie van de auto. De set bestaat
uit een voedings aansluiting voor de
CD-speler (via de sigaretten aansteker)
en een speciale 'nep-cassette' die de
verbinding vormt tussen de
(hoofdtelefoon) uitgang van de
CD-speler en de cassettespeler van de
autoradio. Alleen deze cassette heeft u
nodig voor Basicode. De complete set
kost meestal rond de 40 gulden.

AANSLUITING CD-ADAPTERSET

Hier volgt een beschrijving voor
rechtstreeks inlezen van Basicode
programma's op de CD in de Commodore
64, via de Commodore datasette:

- Verwijder voorzichtig het plastic
deksel van de datasette. Dit is nodig
omdat er een verbindings kabeltje uit
de cassette komt; dit kabeltje zit in
de weg, waardoor de cassette anders
niet in de recorder past.
- Zet de computer aan, en zet het
Basicode vertaalprogramma voor de C-64
klaar.
- Stop de nep-cassette in de recorder
en verbind het kabeltje met de
CD-speler, of eventueel de versterker
van uw stereo- installatie, als de
CD-speler daarop is aangesloten. Aan
het uiteinde van de kabel zit meestal
een kleine (3,5 mm) stereo- jackplug.
Deze kunt u met behulp van een 6,3 mm
(standaard) verloopplug aansluiten op
de hoofdtelefoon uitgang van de
versterker. Dit soort verlooppluggen is
kant en klaar verkrijgbaar bij de
audio-handel. Houd er echter wel
rekening mee dat de B.O.B. nr. 5 een
DUBBELMONO-CD is: er staan steeds twee
VERSCHILLENDE Basicode programma's
naast elkaar, een op het linker en een
op het rechter kanaal. Bij het inlezen
moet dus voor een van beide kanalen
worden gekozen. Als u de hoofdtelefoon
uitgang van de CD-speler wilt
gebruiken, kunt u het beste zelf een
verloop- kabeltje maken met aan de ene
kant een 6,3 mm (stereo) jackplug en
aan de andere kant twee (mono) 3,5 mm
contra-pluggen voor de twee kanalen.
Hierop wordt dan het verbindings
kabeltje aangesloten. Het is echter
gemakkelijker om de hoofdtelefoon
uitgang van de versterker te gebruiken:
u draait dan de balans-regelaar
helemaal naar links of naar rechts, en
kunt verder volstaan met de eerder
beschreven standaard verloopplug.
- Zet het vertaalprogramma in de stand
'Basicode programma inlezen van
cassette' (bv. met functietoets F3),
zet de datasette in de PLAY-stand, kies
een track op de Basicode CD, en lees
het gewenste programma in. Regel
zonodig volume en klankkleur bij. Als
dit zorgvuldig gebeurt, blijkt het
zelfs mogelijk om (met functietoets F2)
het inlezen te volgen op het
beeldscherm!
- U kunt het ingelezen Basicode
programma nu gebruiken en desgewenst
opslaan op diskette.

ALTERNATIEF GEBRUIK

Tot slot nog dit: natuurlijk kunt u
deze methode ook gebruiken om Basicode
programma's in te lezen van dezelfde
recorder waarmee u deze ook heeft
opgenomen (bv. radiorecorder of deck
uit stereo installatie). Dat voorkomt
vaak een hoop problemen, bv. azimuth
fouten en snelheids afwijkingen. Ja
zelfs is het nu mogelijk om programma's
'live' in te lezen van de radio! Laat
voor de zekerheid wel een bandje
meelopen, voor als er iets mis gaat.
Veel plezier met Basicode op uw
computer!

BOEKBESPREKING: TURBO C++

Object Oriented Programming is een
modewoord geworden. Wie niet aan OOP
doet, loopt achter, want het is de
manier van programmeren voor de jaren
negentig. Borland heeft na de
opgevoerde versie van Turbo Pascal
(5.5) ook de taal C uitgebreid met OOP
eigenschappen. Dit resulteerde in C++
(uit het C's vertaald: C=C+1). Het boek
'Turbo C++' is een Nederlands talige
handleiding voor het programma.

HANDLEIDING

In de eerste 40 bladzijden worden in
TGV-vaart de talen C en C++ behandeld.
De hoofdstukken bestaan voornamelijk
uit voorbeelden, de uitleg erbij is
zeer beperkt. In het volgende hoofdstuk
wordt de geintegreerde werkomgeving
behandeld. Alle menu's en opties komen
aan bod. Daarna komt hoofdstuk 4, het
hoofdstuk waarmee je eigenlijk zou
moeten beginnen. De structuur van C en
C++ wordt hier theoretisch verdiept.
Hier mis ik de voorbeelden. Men had er
verstandiger aan gedaan deze
hoofdstukken bij elkaar te voegen. Nu
staat bijvoorbeeld een redelijk
gecompliceerd onderwerp als klasse
vererving op 2 verschillende plaatsen
in het boek. Bij elkaar beslaat dit
niet veel meer dan 2 bladzijden.
In een 100 pagina's groot hoofdstuk
worden vervolgens de library functies
aan een nader onderzoek onderworpen,
gegroepeerd volgens de header-files.
Zeer weinig voorbeelden, maar wel staan
alle definities en structuren erin.
Aan het einde van het boek staan een
aantal aanhangsels. Hierin worden de
verschillende foutmeldingen en
aanwijzingen wat betreft het verschil
tussen C en C++ weergegeven.
Tot slot staan in de 10 pagina's dikke
index de meest uiteenlopende
onderwerpen. Het is jammer dat de
koppen van de alinea's in het boek niet
erg opvallen, zodat je gemakkelijk het
gezochte item over het hoofd ziet.

CONCLUSIE

Het boek is een goede handleiding en
naslagwerk voor TC++. De voorbeelden
zijn de moeite waard om te bekijken.
Voor een nieuwkomer in C++ is het boek
minder interessant. Voor die doelgroep
zijn betere boeken in de handel. (aldus
Cees Mechielsen)

Titel   : Turbo C++
Auteur  : Pim Philipse
Uitgever: Kluwer Technische Boeken
ISBN    : 90 201 2502 8
Prijs   : f 49,50 (304 pag.)

BROCHURE OVER COMPUTERVIRUSSEN

De sectie computercriminaliteit van de
Centrale Recherche Informatiedienst
(CRI) heeft onlangs een zeer heldere
brochure gepubliceerd over
computervirussen. Hierin wordt onder
meer aandacht besteed aan:
* werking van computervirussen
* rechtspraak
* wetgeving
* opsporing en vervolging
* beveiliging

Dit 75 pagina's tellende standaardwerk
op het gebied van computervirussen is
geschreven voor opsporings ambtenaren.
Het is echter zeker ook interessant
voor de serieuze computergebruiker, die
vindt dat voorkomen nu eenmaal beter is
dan genezen!

De (gratis) brochure kan schriftelijk
worden aangevraagd bij:
Centrale Recherche Informatiedienst
Sectie Computercriminaliteit
Postbus 20304
2500 EH Den Haag

INLICHTINGEN OVER MS-DOS 5.0

Als u meer informatie wilt over MS-DOS
5.0, het nieuwe besturings systeem voor
de PC, met vele nieuwe mogelijkheden en
minder beslag op het werkgeheugen, knip
dan onderstaande bon uit, plak hem op
een briefkaart en stuur hem op. Wij
sturen uw aanvraag dan door. En vergeet
niet uw adres te vermelden!

*********************
* NOS Radio Scoop   *
* Info MS-DOS 5.0   *
* Postbus 1200      *
* 1200 BE Hilversum *
*********************

