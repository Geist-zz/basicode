423, maa 01 jul '91

RUIMTEWANDELING MIR SUCCESVOL

De ruimtewandeling vanuit de luchtsluis
van de Module-D begon op 24 juni om
2112 UTC. Vandaar uit werd de lange weg
afgelegd naar de astrofysische Module
Kvant-1. De operatie verliep geheel
volgens plan en de kosmonauten bleven
binnen het tijdschema. Voor beide
kosmonauten was het de eerste
ruimtewandeling. Zij hadden het
voordeel dat zij voor het belangrijkste
werk, de vervanging van de Kurs
antenne, in een watertank op aarde
hadden kunnen trainen. Zo'n antenne is
niet geconstrueerd om nog eens in de
ruimte te worden vervangen en het
losdraaien van allerlei schroeven en
bouten met de 'lompe' ruimte-
handschoenen is geen sinecure.

Tijdens de r/w kwam MIR 2 maal binnen
bereik op 25 juni 1991 in oml. 30639
(0015-0022 UT) en 30640 (0149-0200 UT).
Uit het radioverkeer tijdens de eerste
doorgang bleek, dat zij de antenne al
hadden vervangen, en tijdens de tweede
waren zij in de buurt van het doorgangs
luik naar Module-D. Alles verliep in
goede harmonie en de Ozony hadden alles
voor 100% onder controle. Het
voorspoedige verloop betekende ook dat
er tijd was voor enkele andere dingen,
en dat de zo vaak aanwezige haast en
aandringen op spoed door TsUP
achterwege bleef. Er was ook nog tijd
genoeg om een experimenteel chassis,
bestemd voor het aanbrengen van grote
structuren buiten het station, te
installeren en de aansluiting van een
Telecamera te verbeteren. De gebrekkige
aansluiting had problemen gegeven bij
het maken van opnamen van het
aardoppervlak. Krikalyov constateerde
ook nog een kleine onregelmatigheid aan
een der zonnepanelen. Volgens hem kon
dit eventueel handmatig worden
gerepareerd. Op 25 juni 1991 om 0210 UT
zat de r/w erop en de kosmonauten
gingen snel slapen.
Chris v.d. Berg, NL-9165/A-UK3202

KLACHTEN OVER SONY DAT-WALKMAN

De redaktie van Scoop heeft klachten
over de Sony DAT Walkman TCD-D3
ontvangen. De klachten hebben
betrekking op digitale opnamen en
opnamen via de microfoon- ingangen.
Enkele gebruikers kwamen er pas later
achter dat met deze machine geen
digitale opnamen te maken zijn zonder
een apart aan te schaffen digitale
optische of coaxiale verbindings kabel
(zie Beeldkrant 421). Dat is op zich
niet zo erg, ware het niet dat deze
kabel (prijs 130 tot 140 gulden) al
geruime tijd is uitverkocht. Ook
bereikten zowel Sony Nederland als de
redaktie van Scoop klachten over de
kwaliteit van microfoon- opnamen
gemaakt met de TCD-D3. Deze zouden
overmatig ruisen.

In onze uitzending van woensdag 26 juni
verklaarde een Sony woordvoerder dat
beide problemen bij Sony bekend zijn.
Hij verklaarde dat het ruisen mogelijk
te wijten is aan de voorversterker in
de TCD-D3. Volgens de Sony woordvoerder
wordt nu zowel in Japan als in
Nederland het ruisen onderzocht. Mocht
er een modificatie nodig zijn, dan zal
deze gratis worden uitgevoerd. Ook
wordt alles op alles gezet om de
digitale kabels snel weer uit voorraad
te leveren. Wij komen op deze zaak
terug. (Chris van Offeren)

MICROFOONS (1)

Andries Pals, zendamateur (PD0MKQ) uit
IJmuiden, stelde voor ons een
uitgebreid artikel samen over de
eigenschappen van microfoons. Vandaag
het eerste deel.

INLEIDING

Met het woord microfoon wordt een
apparaat aangeduid dat geluid kan
omzetten in een elektrisch signaal. De
werking berust op het met de luchtdruk-
wisselingen mee laten bewegen van een
membraan en deze membraan- bewegingen
omzetten in elektrische spanning of
stroomvariaties. Dit elektrische
signaal kan afhankelijk zijn van de
uitwijking of van de bewegings snelheid
van het membraan. Dit hangt af van welk
principe, dat wil zeggen, van welk
natuurkundig effect gebruik wordt
gemaakt om de membraan bewegingen om te
zetten in een elektrisch signaal.

De eigenschappen van microfoons lopen
erg uiteen, afhankelijk van de
toepassing waarvoor ze zijn ontworpen.
Deze eigenschappen worden beschreven
met een aantal elektrische en
akoestische kenmerken. Het doel van dit
artikel is het beschouwen van de
eigenschappen van microfoons met behulp
van de daarvoor gebruikelijke kenmerken
uiteen te zetten.

GEVOELIGHEID

De gevoeligheid duidt het verband aan
tussen de sterkte van het afgegeven
elektrische signaal en de geluidsdruk
vlak voor de microfoon. Dit wordt
meestal opgegeven voor een bepaalde
frequentie, bijv. 1000 Hz, en
uitgedrukt in volt per pascal (V/Pa),
millivolt per pascal (mV/Pa) of dBV/Pa.
Bij het laatste geldt: 0 dBV/Pa = 1
volt bij 1 pascal geluidsdruk. De
gevoeligheid wordt soms uitgedrukt in
eenheden vermogen in een bepaalde
impedantie ten opzichte van de eenheid
van geluidsdruk. Het gebeurt nogal eens
dat wordt volstaan met het noemen van
dit ene getal voor een bepaalde
microfoon, alsof daarmee alles is
gezegd over het gedrag van die
microfoon. Voor het leveren van
kwaliteit kan men daarmee beslist niet
volstaan. Bij nadere beschouwing moet
ondermeer bekend zijn welke akoestische
omstandigheden het geluids veld bepalen
bij de gevoeligheids meting.

AKOESTIEK

Het bepalen en omschrijven van
akoestische omstandigheden is een vak
apart: de akoestiek. Afhankelijk van
het toepassings gebied, hier
microfoons, is het vaak zoeken naar
deskundigheid. Microfoon metingen dient
men vaak te verrichten met een
geluidsbron in het zogenaamde 'vrije
veld'. Een dergelijk 'veld' kan worden
benaderd in een reflectie vrije ruimte
(ook wel zachte of dode kamer genoemd)
die aan zware akoestische eisen moet
voldoen. Ook moet gedefinieerd zijn hoe
de microfoon elektrisch is belast of
dat men met de open spanning rekent.
Indien de microfoon elektrisch wordt
gevoed, moeten de gegevens daarvan met
de mogelijke toleranties zijn
vastgelegd. Bij dit alles hangt het van
het toepassings gebied af en soms ook
van het type microfoon wat gebruikelijk
is.

FREQUENTIE-KARAKTERISTIEK

De frequentie karakteristiek geeft veel
informatie over de eigenschappen van
een microfoon. Het geeft voor alle te
beschouwen frequenties (= frequentie
gebied) aan hoe de gevoeligheid wijzigt
ten opzichte van de gevoeligheid bij
1000 Hz. De laatste wordt daarom wel de
'absolute gevoeligheid' genoemd. De
afwijking in gevoeligheid bij een
andere frequentie, zoals de
karakteristiek die weergeeft, wordt wel
de 'relatieve gevoeligheid' genoemd.

Het frequentie gebied wordt aangeduid
met een laagste en een hoogste
grensfrequentie. Voorbij deze
frequenties neemt de gevoeligheid
meestal sterk af. Bij microfoons met
een in principe 'vlakke' frequentie
karakteristiek worden als
grensfrequenties vaak opgegeven de
frequenties waarbij de relatieve
gevoeligheid is gedaald tot bijv. -6
dB.

WEERSTAND

De weerstand van een microfoon is
alleen van belang bij frequenties met
een elektrische voeding. De weerstand
bepaalt mede de eisen die aan die
voeding moet worden gesteld.

INWENDIGE IMPEDANTIE

De inwendige impedantie is de
impedantie die een microfoon vertoont
voor het af te geven elektrische
spraaksignaal. Hierbij kan de microfoon
worden beschouwd als een spannings bron
met in serie een bronweerstand. Moet de
maximale signaal- energie uit de
microfoon worden overgedragen, dan moet
de microfoon elektrisch worden belast
met een impedantie die gelijk is aan de
inwendige impedantie. Voor nauwkeurig
werk beschouwe men naast de inwendige
impedantie, die meestal wordt opgegeven
in Ohm bij 1000 Hz, ook de impedantie
frequentie karakteristiek voor
hetzelfde frequentie gebied als bij de
gevoeligheid.

RICHTINGS-KARAKTERISTIEK

De richtings karakteristiek is voor
veel toepassings gebieden erg
belangrijk. Dit is aan te geven met
twee eenvoudige voorbeelden:
- Voor het opvangen van geluiden uit de
hele omgeving is een richtings
ongevoelige microfoon gewenst, die in
praktisch alle richtingen even gevoelig
is;
- Voor het opvangen van geluid van een
bepaalde bron met veel omgevings lawaai
is een sterk richtings gevoelige
microfoon gewenst.

In de praktijk werkt men met twee
methoden om de richtings gevoeligheid
vast te leggen:
- In een cirkelvormige grafiek wordt de
gevoeligheid bij een bepaalde
frequentie opgetekend, terwijl de
microfoon wordt rondgedraaid in het
geluidsveld onder 'vrije veld'
omstandigheden;
- de frequentie karakteristieken van de
microfoon gevoeligheid worden gemeten,
waarbij de microfoon onder bepaalde
hoeken is gericht t.o.v. de as
geluidsbron - microfoon.

Meestal geldt dat microfoons voor de
hogere frequenties richtings gevoeliger
zijn dan voor lagere frequenties. Dit
hangt mede af van de akoestische
omstandigheden bij gebruik en van de
microfoon constructie (microfoon
omhulling, holtes daarbinnen, membraan
en membraan ophanging).

POLARITEIT

De polariteit van microfoons moet de
nodige aandacht krijgen. Een momentele
luchtdruk verhoging drukt bij een
microfoon het membraan in. Bij de
geluids weergave moet dit tot gevolg
hebben dat het membraan van de geluids
weergever naar buiten beweegt en
daardoor luchtdruk verhoging geeft. Bij
geluids registratie met twee of meer
microfoons is dit vooral van belang.

Het menselijk oor neemt zeer goed fase-
verschillen waar die niet op
natuurlijke wijze met elkaar
overeenstemmen. Bij de gewone telefoon-
verbinding speelt dit geen rol.
Verwisseling van de aders van de
toestel aansluiting geeft voor het
gehoor geen verschil. Het is wel van
belang bij een op het telefoon toestel
aangesloten meeluister telefoontje. Het
ontvangen spraaksignaal moet bij alle
weergevers die een persoon tegelijk kan
horen, membraan bewegingen in dezelfde
richting tot gevolg hebben: de
weergevers moeten dezelfde polariteit
bezitten.

Einde deel 1. (met dank aan Andries
Pals)

DWERGEN IN HET ZONNESTELSEL

Onze planeet wordt elke dag tienduizend
ton zwaarder door inslagen van 'klein
grut' afkomstig uit de ruimte tussen de
planeten. Als het donker is, zien we
soms een lichtend spoor aan de hemel:
een meteoriet komt dan aan zijn eind
door verbranding in de dampkring.
Sommige meteorieten zijn zo groot dat
ze de intrede overleven: de hemelsteen
die in april 1990 insloeg in een huis
bij Enschede was een voorbeeld van deze
categorie. Heel soms kruist een brok
van kilometers doorsnee de baan van de
aarde. Als het tot een botsing zou
komen, zouden de gevolgen rampzalig
zijn.

Aan deze en andere dwergen in het
zonnestelsel (maantjes, planetoiden,
meteorieten en kometen) wordt een
speciale avondvoorstelling gewijd in
het Artis planetarium en verzorgd door
de sterrenkundige drs. Niek de Kort. De
voorstelling vindt plaats op dinsdag 2
juli om 20.00 uur. Het planetarium-
gebouw aan de Plantage Kerklaan in
Amsterdam is open vanaf 19.30 uur. De
entree bedraagt f10 per persoon.

