453, maa 18 nov '91

NOS KIEST VIDEO-PROGRAMMEERSYSTEEM

De publieke omroep kan beginnen met de
invoering van een programmeer systeem
voor videorecorders. Minister d'Ancona
van WVC heeft de benodigde financiele
middelen beschikbaar gesteld om het PDC
(Programme Delivery Control) te
starten. Omdat het eerder overwogen
VPS-systeem inmiddels achterhaald is,
heeft de NOS in overleg met de Europese
EBU-partners gekozen voor invoering van
PDC, waarbij de videorecorder gestuurd
wordt met behulp van de Teletekst
lijnen. Door een cursor op een
Teletekst pagina wordt het gewenste
programma gekozen. Daarvoor is wel een
Teletekst toestel en een PDC
videorecorder nodig. (Uit: NOS
Teletekst)

ONRUST IN KOERDISTAN

Ook na de Golfoorlog staat Irak nog
volop in de belangstelling. Koerdische
strijdgroepen maken het de Irakese
regering vrijwel onmogelijk om het
bergachtige noorden van het land
effectief te controleren. Dagelijks
zijn er op de kortegolf uitzendingen
voor en verbindingen met het gebied te
horen. Zo komt 's middags om 17.00 uur
UTC het clandestiene station Voice of
the People of Kurdistan goed door op
3930 kHz. Deze zender behoort tot de
Patriotic Union of Kurdistan, een van
de rivaliserende Koerdische politieke
partijen. Soms is dit station
tegelijkertijd op de frequentie 7075
kHz te beluisteren.

Omstreeks 17.30 uur UTC is op 4065 kHz
een ander clandestien station, Voice of
Iranian Kurdistan, te horen. Deze
zender richt zich met programma's van
de partij IKPD op Koerden in het
noordwesten van Iran. De regering in
Teheran probeert de ontvangst van de
uitzendingen met een stoorzender te
bemoeilijken.

VN-TEAMS OOK ACTIEF IN DE REGIO

Sinds het Westen haar militaire
aanwezigheid in Noord-Irak heeft
beeindigd, zijn de Verenigde Naties de
belangrijkste getuigen in het conflict
tussen de Koerden en het regime van
Saddam Hoessein. In het noordoosten van
Irak heeft het Hoge Commissariaat voor
de Vluchtelingen (UNHCR) tien centra
ingericht, van waaruit ruim twintig
mobiele VN-teams hun humanitaire werk
doen. Enkele UNHCR centra kunnen
dagelijks met KG-verbindingen worden
gehoord. Het gaat daarbij om telex
berichten in de mode SITOR-A. Op 9129
en 20734 kHz is het UNHCR station in
Baghdad (SELCAL HCIB) een regelmatige
gast.

Ook in de Koerdische handelsstad
Sulaimaniyah bevindt zich een VN-post
met een actieve kortegolf zender, die
op de twee genoemde kanalen wordt
gehoord. De SELCAL voor dit station is
HCIS. Vanuit Arbil, een stad die voor
de golfoorlog zo'n 90.000 inwoners
telde, zendt het UNHCR-team regelmatig
zogenaamde SITREPs uit, waarin rapport
wordt uitgebracht over de situatie in
de regio. Andere teams, die wellicht
ook kortegolf zenders tot hun
beschikking hebben, zijn te vinden in
de plaatsen Zakho, Dohuk, AlAmadiyah,
Rawandiz en Halabja. (Michiel Schaay)

SINGLE SIDE BAND UITZENDINGEN VAN RNW

Radio Nederland Wereldomroep (RNW) is
sinds 29 maart 1991 begonnen met het
uitzenden in de enkelzijband mode. Deze
uitzendingen vinden plaats via het
relay-station op het eiland Bonaire in
de Nederlandse Antillen. Het uitzenden
in SSB is mogelijk geworden na de
installatie van een nieuwe 250 kW
kortegolf zender van het merk ABB (Asea
Brown Boveri).

Om het effect van deze nieuwe mode goed
te kunnen beoordelen is met ingang van
29 maart 1991 in het zendschema gekozen
voor een Engelstalige SSB uitzending
gericht op het oostelijk deel van Noord
Amerika. Gedurende het zomerseizoen
hebben vele luisteraars (op verzoek)
een ontvangst rapport gestuurd en de
resultaten waren in het algemeen
positief te noemen.

ERVARING OPDOEN

Het doel van deze uitzending in de SSB
mode was om ervaring op te doen met
deze modulatie methode en om ontvanger
fabrikanten te stimuleren hun
ontvangers met SSB detectors te gaan
uitrusten. Tevens is door middel van
rapporten van luisteraars onderzocht of
de ontvangst met een normale AM
envelope detector een goede audio
kwaliteit oplevert. Ook wil Radio
Nederland Wereldomroep een bijdrage
leveren aan het in de WARC 1987 overeen
gekomen plan dat alle zenders in de
kortegolf omroepbanden uiterlijk in het
jaar 2016 in SSB gaan uitzenden. In
resolutie 517 van het Radio Reglement
is een overgangs periode overeen
gekomen waarbij is afgesproken dat tot
2016 wordt uitgezonden in SSB (Upper
side band) met een draaggolf
onderdrukking van 6 dB.

COMPATIBLE SSB

Deze door RNW ingezette vorm van SSB is
dus niet vergelijkbaar met de SSB mode
die door vele luister- en zendamateurs
wordt gebruikt. Zoals al vermeld maakt
deze ingezette vorm van SSB geen
gebruik van een volledig onderdrukte
draaggolf maar van een draaggolf die 6
dB is onderdrukt. Deze vorm wordt ook
wel compatible SSB genoemd (CSSB). Dit
wordt gedaan omdat het overgrote deel
van de aanwezige kortegolf ontvangers
op de wereld niet geschikt is om SSB
signalen te detecteren. Deze vorm van
SSB maakt het dus mogelijk dat
luisteraars, die in het bezit zijn van
normale radio's, eigenlijk weinig tot
geen verschil bemerken in de ontvangst.
Luisteraars die wel kunnen afstemmen in
de SSB mode zullen bemerken dat de
lower side band niet meer aanwezig is.

SYNCHRONE DETECTIE

Vanaf het jaar 2016 is elk station
verplicht te gaan uitzenden in SSB met
een draaggolf onderdrukking van 12 dB.
Deze uitzendingen zijn dan nauwelijks
meer met een normale AM detector te
ontvangen. Luisteraars moeten dan
gebruik gaan maken van ontvangers met
synchrone detectie. Er zijn op dit
moment een paar ontvangers op de markt
die deze mogelijkheid al bieden,
bijvoorbeeld de Sony ICF 2001D. Vaak
wordt bij de duurdere communicatie
ontvangers zoals de JRC NRD 525/ 535
synchrone detectie als optie
aangeboden.

LUISTERPROEVEN POSITIEF

Technisch gezien zullen luisteraars,
die gebruik maken van een normale AM
radio, een geringe extra vervorming
moeten constateren. Uit luisterproeven
blijkt dat deze vervorming echter
nagenoeg volledig wordt gemaskeerd door
de vervorming die veroorzaakt wordt
door de kortegolf propagatie (b.v.
selectieve fading). Wel zal het te
ontvangen signaal, bij een gelijk
blijvende bandbreedte van de ontvanger,
een slechtere signaal/ruis verhouding
van 3 dB hebben. Evenwel zullen
luisteraars die in de mode SSB
luisteren bijna geen hinder ondervinden
van selectieve fading. Bovendien zal
het uitzenden in SSB uiteindelijk
leiden tot een efficienter gebruik van
het kortegolf spectrum.

NIEUWE SSB UITZENDINGEN

Gezien deze positieve ervaringen heeft
RNW besloten om, met ingang van 29
september 1991, een tweede SSB
uitzending in het zendschema te
introduceren, welke ook in Europa is te
beoordelen. De gegevens van beide USB
uitzendingen volgen hieronder:

0030-0125 UTC: frequentie 11835 kHz in
de 25 meter band, met als doelgebied
het oostelijk deel van Noord Amerika.

2030-2125 UTC: frequentie 17605 kHz in
de 19 meter band, met als doelgebied
het westelijk deel van Afrika.

Luisterrapporten op deze uitzendingen
zijn natuurlijk van harte welkom. Naast
de normale gegevens zoals datum, tijd,
frequentie en SIO of SINPO codering
verzoeken wij u ook te vermelden met
welke ontvanger wordt geluisterd, welke
mode, welke antenne en eventuele
overige opmerkingen. Uw moeite zal met
een speciale QSL-kaart worden beloond.

Het adres is als volgt:
Radio Nederland Wereldomroep
Frequentie Bureau/SSB
Postbus 222
1200 JG Hilversum

Rocus de Joode.

40 JAAR V.R.Z.A.

De Nederlandse radio zendamateur is
deze maand getuige van het 40-jarig
bestaan van de Vereniging van Radio
Zendamateurs (VRZA), dat op een
bijzondere manier gevierd wordt. Is het
gebruikelijk dat leden hun bestuur
opzoeken voor een felicitatie tijdens
een receptie, de VRZA-leden hebben dat
nu eens omgedraaid. De vereniging
bezoekt haar leden met een als mobiel
zendstation ingerichte grote camper,
met als roepnaam PA6VRZ.

Een stel enthousiaste zendamateurs
maakt in de periode van 20 november tot
en met 1 december een rondrit door
Nederland (met een stukje Belgie en
Duitsland) en doet daarbij alle
afdelingen van de VRZA aan. De besturen
van die regionale afdelingen hebben
festiviteiten georganiseerd, varierend
van 'open dagen' tot een 'dinner-party'
en van een overdekte radiomarkt tot een
vier uur durende rondvlucht boven
Nederland met aan boord het amateur
station PA6ZLB/AM. In deze roepnaam
staat ZLB voor Zuid-Limburg en AM voor
'aeronautical mobile', een
internationale toevoeging die aangeeft
dat het hier gaat om een amateur
station in een luchtvaartuig.

Dat tijdens de jubileum- toernee en de
rondvlucht vrijwel continu verbinding
wordt onderhouden met de Nederlandse
zendamateurs, ligt voor de hand.
Geinteresseerden in het bezit van een
scanner kunnen, als PA6VRZ in de buurt
is, 2 van de 3 stations in de camper
ontvangen op de frequenties 145.225 MHz
en 433.300 MHz; het derde station werkt
op de gebruikelijke frequenties in de
80 en 20 meter amateur-band,
frequenties die op de meeste scanners
niet voorkomen. De frequentie van
PA6ZLB/AM is nog niet bekend, maar ligt
rond de 145,500 MHz.

Nadere gegevens over de VRZA en de
diverse jubileum- activiteiten zijn
verkrijgbaar bij: Frits van Rossum
(PA0BEA), van der Helstpark 35, 1399 GH
Muiderberg.

VOORJAARSEXAMENS ZENDAMATEURS

De voorjaarsexamens voor zendamateurs
worden in 1992 weer in Nieuwegein
gehouden. Men kan zich ervoor opgeven
in de periode van 18 november 1991 t/m
20 januari 1992. Op 8 april wordt in
Nieuwegein ge-examineerd op
radiotechniek en voorschriften 1 en 2.
De kosten voor deelneming aan een van
de examens bedraagt f75,-. Aanmeldingen
dienen telefonisch te geschieden bij
het secretariaat voor zendexamens in
Groningen, telefoon 050- 222270. Ook
het aanmelden voor de examens opnemen
en seinen in Morse is in deze periode
mogelijk. De morse-examens met
snelheden van 8 en 12 woorden per
minuut (resp B- en A-machtiging) worden
afgenomen in de periode van 5 t/m 12
mei, eveneens te Nieuwegein.

