377, maa 21 jan '91

PROGRAMMEREN VAN DE MICROSOFT MUIS

een Microsoft publicatie, 312 pag.,
uitgave Kluwer, ISBN 90-201-2424-2,
prijs f68,50 (inclusief software op
diskette).
Dit uitgebreide boekwerk is bedoeld
voor programmeurs die gebruik maken van
Microsoft talen (MASM, Quick-Basic,
-Pascal, -Fortran, -C en (A of
GW)Basic) en de muis in hun
programmatuur willen betrekken. In een
appendix is een hulpprogrammaatje
opgenomen om de muis ook vanuit Turbo
Pascal te kunnen benutten. Het verdient
wel aanbeveling om een echte Microsoft
muis te gebruiken of een hele goede
kloon. De programma's zijn nogal
kieskeurig wat de muis-driver betreft.
Een aantal voorbeeld programma's is op
de meegeleverde (!) diskette
beschikbaar, terwijl daar ook een paar
(muis-)bibliotheek bestanden op
voorkomen. Ook staan daar de files
MAKEMENU.EXE en MENU.COM op, die nodig
zijn om zelf muis-menu's te maken die
dienen om software, die normaal door
middel van het toetsenbord werkt, van
een muisbesturing te voorzien. De
manier waarop dit moet gebeuren wordt
in het boek uitvoerig behandeld. Voor
wat gevorderde programmeurs die ook in
het gebruik van de muis zijn
geinteresseerd, is dit boek zeker het
bestuderen waard.

ZAKBOEKJE MICROSOFT WORD 4

door Lisa Ann Jacobs, een Microsoft
publicatie, 149 pag., uitgave Kluwer,
ISBN 90-201-2414-5, prijs f24,50.
Dit zakboekje, bedoeld voor Macintosh
gebruikers die het tekstverwerkings
pakket MS Word 4 hebben aangeschaft,
is, zoals alle Microsoft zakboekjes,
een verantwoorde samenvatting van de
uitgebreidere handboeken. Het neemt
weinig plaats in en kan onder
handbereik blijven. In alfabetische
volgorde komen alle voor de gebruiker
van belang zijnde onderwerpen aan de
orde. Een overzichtelijke index
completeert dit werkje.

HARDDISK GEBRUIK

door Jean-Paul Arms, in de serie
PC-Vraagbaak, 54 pag., uitgave Kluwer,
ISBN 90-201-2438-2, prijs f14,90.
Dit boekje is bedoeld voor de
PC-gebruiker, die zich niet al te zeer
met de techniek die aan de computer ten
grondslag ligt wil bezighouden, maar
zich toch genoodzaakt voelt voldoende
kennis te vergaren om op verantwoorde
wijze met de harde schijf in zijn
systeem te kunnen werken.
Achtereenvolgens wordt besproken: de
installatie en voorbereiding van de
harde schijf, de configuratie van het
systeem, de omgang met (sub)directory's
en bestanden, de automatisering van
bewerkingen door middel van
Batch-files, optimaal gebruik van de
harde schijf, veiligheids maatregelen,
hulpsoftware en onderhoud. Dit beknopte
werkje levert in korte tijd de minimum
kennis die men nodig heeft om een harde
schijf te gebruiken.

HANDLEIDING DOS 4.01

door Pim Oets, 318 pag., uitgave
uitgeverij Pim Oets, ISBN 90-72260-066,
prijs f49,--.
Dit heldere boekwerk over het nieuwe
besturings systeem voor de PC, MS-DOS
4.01, is bedoeld zowel voor de
beginnende als de gevorderde PC
gebruiker. Om alle mogelijkheden van
DOS tot hun recht te laten komen, is
een minimum aan kennis toch wel
noodzakelijk. Voor hen, die deze kennis
willen opdoen en die zich eventueel nog
verder willen verdiepen in deze
materie, is dit boek erg geschikt.
Na een inleidend hoofdstukje over
computers volgt, logisch in rubrieken
onderverdeeld, een heldere beschrijving
van de in DOS voorkomende commando's en
het gebruik van de diverse
hulpprogramma's. Alle facetten worden
duidelijk besproken, en door de handige
indeling is het boek ook uitstekend als
naslagwerk geschikt. En dat is maar
goed ook, want men kan toch niet alles
onthouden. De duidelijke afbeeldingen,
die exact laten zien wat men op het
scherm tegenkomt, maken dat het boek
voor zowel de beginnende als de
gevorderde gebruiker zeer goed
bruikbaar is.

PC TOOLS 6.0

door Roelf Sluman, verschenen in de
serie PC-Zakboekjes, 93 pag., uitgave
Kluwer, ISBN 90-201-2373-4, prijs
f24,50.
De vele gebruikers van PC Tools Deluxe
kennen dit programma als een onmisbare
utility bij het werken met schijven.
Hoewel dit boekje geschreven is voor
versie 6 van dit nuttige programma,
kunnen ook de gebruikers van vorige
versies er veel van hun gading in
vinden. Slechts een klein gedeelte is
voor hen niet van toepassing. Dit
boekje behandelt alleen het gedeelte
van PC Tools dat met het beheer van
schijven te maken heeft. De in de
nieuwere versies toegevoegde extra's,
zoals een Desktop Manager, een
tekstverwerker en de calculators,
blijven buiten beschouwing.
Allereerst worden de voor
schijfonderhoud te gebruiken programma-
onderdelen in het kort besproken.
Daarna volgt een uitvoeriger bespreking
van alle handelingen die kunnen worden
uitgevoerd. Tot slot bevat het boekje,
naast een overzichtelijke index, ook
een woordenlijst die de gebruikte
speciale termen verklaart. Een nuttig
boekje dat het bestuderen waard is en
dat eigenlijk moet worden doorgenomen
met PC Tools werkend in de computer,
voordat er calamiteiten optreden en in
een noodsituatie naar dit programma
moet worden gegrepen om te redden wat
er te redden valt. Dan kan men beter
goed voorbereid zijn.

MICROSOFT WORD 5

door Peter Rinearson, verschenen in de
serie PC-Zakboekjes, 180 pag., uitgave
Kluwer, ISBN 90-201-2401-3, prijs
f24,50.
MS WORD is een gebruikers vriendelijk
programma, maar men moet toch wel
enkele feiten kennen alvorens er
gebruik van te kunnen maken. Als men
daartoe eerst dikke handboeken moet
doornemen, schrikt men er voor terug.
Met dit handzame boekje is het mogelijk
iets vlug op te zoeken, vooral doordat
het alfabetisch is gerangschikt. In de
appendix is een lijst van toetsenbord
opdrachten opgenomen die men regelmatig
zal willen gebruiken. Voor de
gebruiker, beginnend of reeds
gevorderd, van MS Word 5 is dit een
handig naslagwerkje. (met dank aan
Pieter Vijlbrief)

MICROSOFT WINDOWS 3.0

Windows, zoals dit pakket in de
wandelgangen genoemd wordt, is sinds
een aantal maanden opgewaardeerd tot
versie 3.0. Het pakket biedt een
grafische werkomgeving in plaats van de
aloude DOS-prompt van COMMAND.COM. Dat
maakt het leven van een MS-DOSser een
stuk aangenamer, je zou een PC haast
leuk gaan vinden. Een aantal
toepassingen wordt bijgeleverd. Zoals
daar zijn een tweetal spelletjes
(Reversi en Patience), de
tekstverwerker Write, tekenprogramma
Paint, Kladblok en Kaartenbak. Vooral
nuttig is Bestands beheer. Daarmee kun
je bestanden of directories verplaatsen
en kenmerken (attributes) veranderen.
Ook schijven formatteren en kopieren
staat op het menu. En dat alles met een
'druk op de muisknop'. Macintosh
gebruikers kunnen eindelijk hun gang
gaan op de PC.

WAT IS WINDOWS?

MS-Windows is niet een vervanger voor
MS-DOS, het is eigenlijk een normaal
programma net als COMMAND.COM. Windows
vormt als het ware een schil rond
MS-DOS. Dus alle eigenaardigheden van
DOS (bijv. bestandsnaam van 8+3 tekens)
blijven de gebruiker nog steeds niet
bespaard.
Die schil houdt in dat Windows zorgt
voor de invoer van toetsenbord en muis
en de uitvoer naar scherm d.m.v.
vensters. Bovendien maakt Windows het
mogelijk dat er verschillende
programma's aanwezig kunnen zijn in het
geheugen. Met een 386-processor is het
zelfs mogelijk deze programma's
tegelijkertijd te laten draaien
(multi-tasking).
Naast de uniforme bediening in die
voortreffelijk vormgegeven vensters is
het voornaamste voordeel dat gegevens
eenvoudig uitgewisseld kunnen worden
tussen de verschillende programma's.
Het voorbeeld is een grafiek uit een
spreadsheet importeren in de
tekstverwerker, in dit geval Write. De
grafiek in Write kan zelfs automatisch
worden veranderd, wanneer de gegevens
in de spreadsheet worden gewijzigd.
Voorwaarde voor al dit moois is dat
programma's speciaal geschreven moeten
zijn om van alle faciliteiten gebruik
te maken. Normale programma's kun je
wel starten, maar de grafische omgeving
ben je dan kwijt. Ook wordt ernstig
afgeraden programma's te gebruiken die
van het TSR (geheugen- residente) type
zijn, of programma's van een vorige
versie van Windows. Je kunt dan voor
onaangename verrassingen komen te
staan.

KENNISMAKING

Wat meteen in het oog springt is SETUP,
het installatie programma. SETUP geeft
eerst een schatting over hoe je
computer eruit ziet. Wanneer je daarmee
akkoord gaat, worden alle drivers
geinstalleerd en wordt er
overgeschakeld naar de grafische mode.
De rest van SETUP doe je dan
comfortabel met de muis.
Bij het starten van Windows valt op dat
de oude 'MS-DOS executive' is vervangen
door een soort menu-programma,
'Programma beheer'. Van daaruit kun je
de meegeleverde toepassingen opstarten.
Maar ook niet-Windows programma's kun
je starten vanuit een speciale
menu-groep (dit is een soort venster
binnen een venster). Die niet-Windows
programma's worden tijdens de
installatie automatisch opgezocht en in
de menu-groep gestopt.

SYSTEEM

Voor Windows heb je een krachtige
computer nodig. Minimaal is vereist:
een 100% compatibele AT-286 op 12 MHz,
Hercules-kaart, 40Mb harde schijf en
muis. Maar eigenlijk is een kleuren-VGA
setje wel zo mooi. Plezierig snel werkt
het op een 386 of 486 processor die op
33 MHz loopt. Dat is echter voor de
doorsnee hobbyist niet weggelegd.

CONCLUSIE

Windows 3.0 is een gelikt pakket, maar
zonder speciale Windows programma's heb
je er weinig aan. In rap tempo wordt
door de heren software huizen de
achterstand ingehaald. Nu al zijn
kwaliteits pakketten als CorelDraw,
MS-Word, en PageMaker voor Windows
verkrijgbaar. Tegen de zomer wordt
WordPerfect voor Windows 3.0 verwacht.
Toch heb ik het idee dat het allemaal
wel wat sneller kan. Bij het minste of
geringste grijpt Windows naar de harde
schijf om even een of ander menu of
pictogram op te halen. Maar dat schijnt
minder te zijn als je meer (=4Mb)
geheugen hebt. Ook de scherm
afhandeling is zelfs op een 386 machine
niet snel te noemen.
Maar het begin is er. Voor het eerst is
er nu met Windows een bruikbaar
alternatief voor de onvriendelijke
'C:\>' DOS-prompt. Over een tijdje zal
bij veel AT's 'WIN' het enige commando
zijn in de AUTOEXEC.BAT file. (met dank
aan Cees Mechielsen)

INLICHTINGEN OVER DR-DOS

Plak dit adres op een briefkaart als u
meer wilt weten over Digital Research
DOS versie 5.0, met nieuwe
mogelijkheden. Wij sturen uw aanvraag
dan door. Vergeet echter niet uw eigen
adres op de briefkaart te zetten. Stuur
ook geen brief, alleen een briefkaart.

=================
NOS - radio Scoop

Info  DR-DOS  5.0

Postbus 1200
1200 BE Hilversum
=================

