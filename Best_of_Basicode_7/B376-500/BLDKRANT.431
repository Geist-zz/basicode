431, maa 26 aug '91

HEFFING OP CASSETTEBANDJES

Er komt een heffing van 35 cent per uur
op onbespeelde cassettebandjes. Deze
vergoeding gaat naar auteurs van
geluids produkten. De toeslag gaat in
oktober in, zo maakte de Stichting
Onderhandelingen Thuiskopie- vergoeding
vorige week bekend. Door de vele
kopieen die gemaakt worden van LP's of
CD's lopen veel auteurs inkomsten mis
waar ze wel recht op hebben. Over een
heffing op blanco videocassettes wordt
nog onderhandeld.
Bij de Tweede Kamer ligt momenteel een
wetsvoorstel om ook platen-
producenten, uitvoerende kunstenaars en
omroepen een vergoeding te geven. Voor
een bandje van 90 minuten ligt de
toeslag op ongeveer 52 cent. (Uit: NOS
Teletekst)

AKKOORD ROND AUTEURSRECHTEN DAT

De platenindustrie en de producenten
van consumenten elektronica hebben een
akkoord bereikt over heffingen op
onbespeelde cassettes en recorders. De
elektronica sector zal
platenmaatschappijen vergoedingen
betalen voor lagere omzetten als gevolg
van het thuis opnemen van muziek op
DAT-cassettes (Digital Audio Tape). De
muziekuitgevers waren bevreesd dat hun
omzet flink zou terugvallen met de
verkoop van de DAT- en DCC-recorders en
hebben deze vier jaar lang geboycot.

De partijen willen het akkoord
aanbieden aan het Amerikaanse Congres.
Afgesproken is dat de elektronica
producenten de heffingen storten in een
stichting. De stichting maakt het geld
vervolgens via een verdeelsleutel over
aan platenmaatschappijen, artiesten en
componisten. De royalties moeten
volgens het akkoord worden geheven op
onbespeelde cassettes van het type DAT
en DCC en op de bespeelbare mini-CD's
van Sony. Bovendien worden de opname-
apparaten zelf belast. De auteurs
rechten zouden 2 procent bedragen per
verkochte recorder en 3 procent per
cassette.

MATSUSHITA CO-LICENTIEHOUDER DCC

Inmiddels heeft Philips bevestigd dat
Matsushita Electric Industrial in Japan
co-licentiehouder is voor de
technologie van de Digitale Compact
Cassette (DCC). Beide ondernemingen
zullen in het tweede semester van dit
jaar starten met het uitgeven van
DCC-licenties. Gezamenlijk ontwikkelden
zij in de afgelopen twee jaar de DCC.
De systeem specificatie, waarbij ook
een aantal muziek industrieen betrokken
waren, is nu afgerond. De eerste
Philips DCC produktenreeks zal in de
eerste helft van 1992 op de markt
worden gebracht. Het systeem is
compatibel met de bestaande
muziekcassette. (Uit: Telecombrief)

DIGITALE SATELLIET RADIO OP DE KABEL

De introductie van de digitale
satelliet radio (DSR) tuner op de
Nederlandse markt is een feit. Volgende
maand zullen twee tuners op de markt
verschijnen: de Philips FT-990 en de
Grundig DSR-100. Een nieuw tijdperk van
radio luisteren is daarmee aangebroken,
althans volgens de fabrikanten.

Vanaf dit jaar gaat kabel exploitant
Casema digitale satelliet radio
doorgeven via haar kabelnetten in de
gemeenten Arnhem, Den Haag, Wassenaar,
Voorburg en Nootdorp. In 1990 is Casema
begonnen met de modernisering van haar
kabeltelevisie netten in bijna 60
gemeenten. Nagenoeg al deze netten
zullen in 1993 geschikt zijn voor de
doorgifte van 32 digitale satelliet
radiozenders, 32 FM-radiozenders en 30
tv-kanalen. Daarnaast zullen dan nieuwe
diensten (bv. videotex) en tv-kanalen
van betere kwaliteit (breedbeeld tv)
worden doorgegeven via deze netten.

Voor meer informatie over de technische
achtergronden van digitale satelliet
radio verwijzen we u naar Beeldkrant
248, die op 13-9-1989 werd uitgezonden.
Beeldkrant 248 kunt u lezen in
file-gebied 1 van de Fido-NOS databank,
tel. 035-45395. Als u geen modem hebt,
kunt u hem ook op papier bij ons
aanvragen (gratis): stuur ons een
briefkaartje, en vermeld erbij:
'Beeldkrant 248, Digitale Radio'.

DIGITALE RADIO OOK VOOR ONDERWEG

Het storingsvrije geluid van digitale
radio kan in de toekomst ook
buitenshuis worden ontvangen. Als
onderdeel van een Europees project is
Philips momenteel, samen met de Nozema,
bezig met proefuitzendingen van
digitale radio volgens het Digital
Audio Broadcast (DAB) systeem. Doel van
het project is de digitale techniek met
name geschikt te maken voor autoradio's
en portables, en een standaard te
ontwikkelen voor DAB. Het DAB systeem
verschilt daarmee van de Digitale
Satelliet Radio uitzendingen, waarmee
een aantal commerciele omroepen reeds
zijn gestart. Slechte ontvangst in de
nabijheid van hoogspannings masten en
in tunnels moet met DAB tot het
verleden gaan behoren. (Uit: RB
Elektronica Magazine)

NIEUWE GLASVEZELKABELS DOOR ZEE

PTT Telecom krijgt van vier belangrijke
Europese zeekabels een aanlandings punt
in Nederland. De telecommunicatie
kabels worden uitgevoerd met de
nieuwste glasvezel technologieen en
betekenen een belangrijke sprong
voorwaarts voor het internationale
digitale netwerk van PTT Telecom. Met
deze uitbreiding versterkt Nederland de
positie als 'Gateway to Europe'. Steeds
meer telecommunicatie verkeer zal
hierdoor via Nederland afgewikkeld
worden.

Een van deze verbindingen wordt de
direkte glasvezel kabelverbinding door
zee tussen Spanje en Nederland. De
kabel doet onderweg ook Groot
Brittannie (Land's End) en Belgie
(Veurne) aan. In Nederland komt de
kabel bij Alkmaar aan land; in Spanje
bij Sopelana. Met de aanleg van de
glasvezelkabel wordt in 1993 begonnen.
Eind 1994 zal de nieuwe
telecommunicatie verbinding
operationeel zijn. Via de nieuwe kabel
kunnen ruim 61.000 telefoon gesprekken
tegelijk gevoerd worden. Met bepaalde
technieken is dat aantal eventueel te
verviervoudigen.

Naast de direkte verbinding tussen
Spanje en Noord Europa heeft de nieuwe
glasvezel kabel ook een belangrijke
functie voor telecommunicatie verkeer
naar en van de Verenigde Staten en
Midden en Zuid Amerika. Vanuit Spanje
wordt de kabel aangesloten op de
Columbus 2, de glasvezelkabel die
Europa met Midden en Zuid Amerika
verbindt. Land's End vormt de schakel
met de TAT-12, de transatlantische
glasvezelkabel die tussen Europa en de
VS wordt gelegd (operationeel in 1994).
Eerder al besloten AT&T (VS), PTT
Telecom en DBP een andere
transatlantische glasvezelkabel, de
TAT-10 (1992), om Groot Brittannie heen
te leiden naar Duitsland, met een
direkte verbinding naar Alkmaar.
Hierdoor beschikt Nederland straks over
twee direkte, volledig gescheiden
hoogwaardige kabel verbindingen met de
Verenigde Staten. Dat is volledig in
lijn met het beleid van PTT Telecom om
door uitbreiding van de infrastructuur
de beschikbaarheid, betrouwbaarheid en
bestendigheid (bij calamiteiten) te
vergroten.

Onlangs waren in Den Haag 25
telecommunicatie bedrijven uit de hele
wereld bijeen om in te tekenen op zeven
nieuwe Europese zeekabels. De vier
eerder genoemde kabels die in Alkmaar
aan land komen maken daarvan deel uit.
De intekening was dermate hoog dat
commerciele haalbaarheid bij voorbaat
gegaranderd is. (Bron: Bouke de Vos,
PTT Telecom)

PAN-EUROPESE BEELDTELEFONIE

De introductie van beeldtelefonie op
Europese schaal is een stap dichterbij
gekomen, nu zes Europese
telecommunicatie bedrijven zijn
overeengekomen om deze dienst
gezamenlijk te stimuleren. Een
Memorandum of Understanding voor de
implementatie van beeldtelefonie-
diensten (EVE - European Videotelephony
Experiment) is onlangs ondertekend door
British Telecom, Deutsche Bundespost,
France Telecom, Norwegian Telecom, SIP
(Italie) en PTT Telecom. Ook voor
andere telecommunicatie bedrijven staat
de overeenkomst open.

STREVEN NAAR MARKTSTANDAARD

Met deze samenwerking willen de
telecommunicatie bedrijven een open
marktsituatie binnen Europa creeren
voor beeldtelefonie tegen een
aantrekkelijke prijs. De deelnemende
landen hopen een stabiele standaard te
verkrijgen voor beeldtelefonie. Verder
streven zij ernaar beeldcommunicatie,
met name beeldtelefonie, breder in de
markt geaccepteerd te krijgen;
beeldtelefonie moet gemeengoed worden
in de nabije toekomst. De Europese
telecommunicatie bedrijven willen
gezamenlijk de dienst invoeren zodat de
dienst zo snel mogelijk op brede schaal
aan de gebruikers kan worden
aangeboden. Voor de ontwikkeling van
beeldtelefoon appparatuur wordt overleg
gepleegd met de fabrikanten van
beeldtelefoon terminals.

MOGELIJKHEDEN

Met beeldtelefonie kunnen de gebruikers
aan beide zijden van de telefoonlijn
elkaar zien; beeld en geluid worden
simultaan verzonden. Ook kunnen foto's
en documenten aan elkaar verzonden
worden. Een andere mogelijkheid bij
beeldtelefonie is het telefonisch
vergaderen.
De handelingen die verricht moeten
worden voor telefoneren via een
beeldtelefoon zijn min of meer gelijk
aan het 'normale' telefoneren. Het
digitale telefoonnetwerk (ISDN) vormt
de basis voor beeldtelefonie.

VELDPROEF

Dit najaar start op grote schaal een
veldproef in de deelnemende landen,
waarbij verschillende bedrijven gezocht
zullen worden die in hun dagelijks werk
gebruik gaan maken van beeldtelefoon.
In deze proef worden vooral de
gebruikers- en marketing- aspekten
bekeken. De veldproef wordt gehouden
volgens de voorwaarden en condities
zoals die mogelijk in de toekomst gaan
gelden. PTT Telecom is door de
deelnemende landen uitgekozen als
coordinator van dit project voor de
eerste veldproef. Het Nederlandse
bureau Coopers & Lybrand Management
Consultants International in Rotterdam
begeleidt de Europese veldproef. Op dit
moment worden de technologische
ontwikkelingen van beeldtelefonie in de
verschillenden landen vergeleken en
getest. De verwachting is dat begin
1993 de proeven afgerond zijn en
beeldtelefonie in het voorjaar 1993 op
Europese schaal toepasbaar is. In
eerste instantie zal met name het
bedrijfsleven gebruik gaan maken van
beeldtelefonie. Toepassingen voor
particulier gebruik zijn vanaf 1995 te
verwachten. Op de internationale
vakbeurs Telecom '91, die van 7 tot 15
oktober in Geneve wordt gehouden, wordt
beeldtelefonie alvast gedemonstreerd.
(Bron: PTT Telecom)

VIDEOTEX-KOPPELING BELGIE

Onlangs is het Videotex Nederland
netwerk gekoppeld aan het Belgische RTT
videotex netwerk. De koppeling is
eenzijdig, d.w.z. dat Belgische
videotex abonnees gebruik kunnen maken
van het volledige Nederlandse diensten
aanbod, maar nog niet andersom. De
tweezijdige koppeling zal in een later
stadium gerealiseerd worden. De huidige
koppeling is tot stand gebracht voor
een proefperiode van tenminste een
jaar.

Videotex Nederland heeft samen met de
RTT, de Belgische netwerk beheerder,
een campagne ontwikkeld waardoor de
Belgische gebruiker uitvoerig wordt
geinformeerd over de koppeling met het
Videotex Nederland netwerk. De
codehouders van RTT Videotex krijgen
integraal toegang tot meer dan 160
nieuwe diensten die zij,
ongeidentificeerd en dus anoniem,
kunnen raadplegen. De koppeling met
Belgie vergroot het bereik van de
Nederlandse diensten aanbieder. (Uit:
de Muurkrant)

