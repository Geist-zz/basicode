376, maa 21 jan '91

PROGRESS-M6 GEKOPPELD AAN MIR

Het vrachtschip Pr-M6 werd gelanceerd
vanaf Baykonur op 14 jan. 1991 te ong.
1451UTC. Ik had gerekend op een
lancering op 15 jan., maar gezien de
baan van MIR lag 14 jan. meer voor de
hand en bij het uitluisteren op de TLM
en Baken-frequenties van Progresses
werd Pr-M6 ontdekt op 14 jan. te 1752UT
op 166.140, 165.873 en 922.755 mc. Dit
was oml. 3 van Pr-M6, de lancering
moest ong. 1451UTC hebben
plaatsgevonden. Pas vele uren later
werd de lancering kort gemeld. Tijdens
de vlucht was Pr-M6 goed te volgen op
de genoemde frequenties. Geheel volgens
het bekende 'spoorboekje' kon een
koppeling tijdens MIR oml. 28144, 16
jan. worden verwacht om ong. 1636UTC.
Uit het radioverkeer tijdens de
doorgang hier (1624-1633UTC) bleek de
Pr-M6 bezig te zijn met de laatse
meters. Manarov rapporteerde dat hij 4
gele lichten van Pr-M6 waarnam en pas
op verzoek van TsUP werden afstanden en
naderings snelheden gerapporteerd. Op
een TV scherm was zichtbaar hoe vanuit
Pr-M6 de koppelpoort dichterbij kwam.
Om 163210UTC was de afstand 33 m. bij
een naderings snelheid van 0.3 m/sec.
Al tijdens de volgende doorgang 28145,
1820UTC, bleek dat de koppeling
geslaagd was. Het luik was al open,
alles was schoon en er waren geen
luchtdruk problemen. Gekoppeld werd met
het systeem Kurs aan de voorste
koppelpoort. Koppeling dus ong.
1836UTC. Het was onmogelijk om een
precieze tijd te achterhalen. Alle
kanalen die normaliter hiervoor goed
zijn te gebruiken waren verstopt met
berichtenstromen over Litauen en Irak.

SALYUT-7/KOSMOS-1686

Dit snel dalende complex was enkele
malen zichtbaar. Af en toe met felle
licht verschijnselen. Vermoedelijk is
er door het tollen een extra sterke
reflectie van zonnepanelen. Volgens
mijn bescheiden mening zal het geheel
op ong. 1 febr. 1991 verbranden. De
Mean Motion (aantal overkomsten per
etmaal) is al boven de 16 gekomen!
Chris v.d. Berg, NL-9165/A-UK3202

SPOT-1 OP NON-AKTIEF GESTELD

De aardobservatie satelliet 'Satellite
Pour l'Observation de la Terre',
SPOT-1, is sinds 31 december 1990 niet
meer aktief. Vanaf die dag fungeert de
SPOT-1 alleen nog maar als reserve voor
zijn begin vorig jaar gelanceerde
opvolger SPOT-2, die een hogere
resolutie kan bereiken.

SPOT-1 werd in februari 1986 gelanceerd
door een Ariane raket. De raket bracht
de satelliet in een polaire baan op 832
km, waarvan de omloopbaan 102 minuten
bedroeg. Terwijl de SPOT-1 zijn baan
over de polen beschreef, draaide de
Aarde op zijn beurt rond z'n as,
waardoor de SPOT de mogelijkheid had om
het hele aardoppervlak te fotograferen
binnen een periode van 26 dagen. Op
zich is dat niet zo bijzonder, maar de
SPOT-1 was wel de eerste niet-militaire
satelliet die tamelijk kleine details
op het oppervlak kon laten zien. Zo
klein (10 bij 10 meter), dat militaire
geheimen zoals troepenbewegingen op de
foto's te zien waren. De militairen
waren hier niet bepaald blij mee, zeker
omdat de SPOT foto's voor iedereen te
koop waren.

SPOT EN DE GOLF-OORLOG

De verkoop van de SPOT foto's wordt
geregeld door SPOT Image in Toulouse,
Frankrijk. Naar schatting zo'n 50% van
de informatie die SPOT oplevert wordt
gebruikt door (militaire) inlichtingen
diensten. Nadat gebleken was dat Iran
via een tussenpersoon aan SPOT foto's
was gekomen en deze gebruikte in de
oorlog tegen Irak, zou voortaan de
Franse staat beslissen aan wie welke
informatie geleverd mocht worden. Eind
vorig jaar werd bekend dat opnieuw SPOT
foto's waren misbruikt voor oorlogs
handelingen. Irak had bij SPOT Image
foto's afgenomen van Koeweit, waarop de
locatie van wegen, militaire bases en
meer militair interessante informatie
te zien was. Deze foto's hebben een
belangrijke rol gespeeld bij het
voorbereiden van de inval van de
Irakezen in Koeweit.

ANDERE SATELLIETEN IN DE GOLF-OORLOG

Behalve de SPOT hebben veel satellieten
tot nu toe een rol gespeeld bij de
geallieerde aanval op Irak. Zo worden
Amerikaanse satellieten gebruikt om de
communicatie af te luisteren boven het
Golfgebied, en worden uiteraard
fotoverkenners gebruikt voor het in de
gaten houden van Iraakse
troepenbewegingen. Een belangrijke rol
zal ook zijn weggelegd voor de
GPS-satellieten, die nauwkeurige
plaatsbepaling overal ter wereld
mogelijk maken. (met dank aan Yvo
Krijgsman)

GPS EXTRA NAUWKEURIG DOOR GOLFOORLOG

Terwijl de civiele weers voorspellingen
voor de Golfregio angstvallig worden
beperkt, is de publieke
toegankelijkheid tot het Amerikaanse
militaire satellietnavigatie systeem
NAVSTAR juist toegenomen.
Niet-militaire of vijandelijke
gebruikers van dit systeem, zoals
watersporters en Irakezen, kunnen met
behulp van dit systeem hun positie nu
even nauwkeurig aflezen als het
Amerikaanse leger zelf.

De satelliet signalen van het NAVSTAR
Global Positioning System (GPS) worden
normaal gesproken volgens een geheim
schema met opzet gestoord. Daardoor
bedraagt de onzekerheid in de
plaatsbepaling voor civiele ontvangers,
die gratis van het systeem gebruik
mogen maken, 35 tot 100 meter. Met de
speciale ontvangers van het Amerikaanse
leger daarentegen kan een onzekerheid
van slechts 10 meter worden verkregen.
De Amerikanen hebben het stoorsignaal
nu uitgeschakeld omdat de troepen in de
Golfregio over te weinig militaire
ontvangers beschikken. Voor de
plaatsbepaling in de Saoudische
woestijn zijn ze in hoge mate van
satelliet navigatie afhankelijk.

CIVIELE ONTVANGERS

Bij wijze van noodoplossing heeft het
Amerikaanse leger de afgelopen maanden
zo'n 1500 civiele ontvangers opgekocht.
Omdat het stoorsignaal is opgeheven kan
hiermee nu ook de gebruikelijke
militaire precisie worden verkregen.
Een nadeel is natuurlijk dat Irak
hiervan in principe kan meeprofiteren.
De Irakezen beschikken echter maar over
een gering aantal civiele NAVSTAR
ontvangers, waardoor de Amerikanen zich
hun stap gemakkelijk kunnen
permitteren.

De GPS signalen hebben een frequentie
van circa 1,5 Gigahertz. Ze zijn niet
gemakkelijk over een groot gebied te
storen. 'Continuous wave (CW) jamming'
is wel mogelijk, maar slechts lokaal.

NEUSJE VAN DE ZALM

NAVSTAR ('NAVigation by Satellite
Timing And Ranging') GPS is het neusje
van de zalm op het gebied van satelliet
navigatie. In zijn complete vorm zal
het bestaan uit 24 satellieten (waarvan
drie reserve) die op een grote hoogte
van 20.200 kilometer (ruim driemaal de
aardstraal) in zes cirkelvormige banen
rond de aarde draaien. De eerste
NAVSTAR satellieten werden gelanceerd
in 1978. Op dit moment zijn er nog maar
elf in omloop, maar als men zes
uitstekend functionerende test-
satellieten meerekent zeventien. De
nieuwste GPS satelliet is op 26
november jongstleden door de Amerikanen
gelanceerd. De lancering van deze
satelliet is vervroegd teneinde de
beschikbaarheid van GPS in het
Golfgebied zoveel mogelijk te verhogen.

TWEE-DIMENSIONALE PLAATSBEPALING

De NAVSTAR satellieten zijn uitgerust
met zeer nauwkeurige klokken en zenden
op identieke tijdstippen radiopulsen
uit. Hoe groter de afstand tot de
ontvanger, hoe later het signaal
aankomt. Door de signalen van drie of
vier satellieten tegelijk op te vangen
kan de exacte positie worden berekend.
De banen zijn dusdanig gekozen dat
overal ter wereld op elk moment ten
minste vier NAVSTAR satellieten aan de
hemel waarneembaar zijn. Als het
systeem compleet is, zullen de posities
overal in drie dimensies kunnen worden
bepaald. Op dit moment kan dat in grote
delen van de wereld nog maar in twee
(horizontale) dimensies, maar dat is
geen bezwaar als men de hoogte kent. In
het Golfgebied is tweedimensionale
plaatsbepaling via GPS vrijwel 24 uur
per etmaal mogelijk.
De Sovjets beschikken over een eigen
satellietnavigatie systeem, GLONASS,
met een vergelijkbare nauwkeurigheid en
in ongeveer dezelfde fase van
ontwikkeling. (Uit: NRC Handelsblad)

Voor meer informatie over GPS verwijzen
we naar Beeldkrant 346 van 24 september
1990.

SATELLIET NAAR RUIMTEKERKHOF

De Europese ruimtevaart organisatie ESA
heeft de Orbital Test Satellite (OTS)
naar een hogere baan rond de aarde, het
zogeheten 'ruimtekerkhof', gestuurd. De
satelliet, die in 1978 werd gelanceerd,
was aan het eind van zijn leven
gekomen. De OTS was de eerste
experimentele telecommunicatie
satelliet. Aanvankelijk had de ESA
gerekend op een levensduur van zeven
jaar, maar de satelliet bleef nog jaren
langer operationeel.

De satelliet bevond zich in een
geostationaire baan, 36000 kilometer
van de aarde verwijderd. Het totaal
aantal nog operationele en inmiddels
afgeschreven satellieten in deze baan
is de laatste jaren zo toegenomen dat
het risico van een botsing tussen deze
ruimte- objecten steeds groter wordt.
De enige manier om dit te voorkomen is
afgedankte satellieten naar een hogere
baan om de aarde te sturen. In 1984 had
de ESA al haar wetenschappelijke
satelliet GEOS-2 naar het een paar
honderd kilometer hoger gelegen
'ruimtekerkhof' gestuurd. (Bron: ANP)

BASICODE NU OOK OP DE AMIGA

Na lang wachten gaat nu voor veel
bezitters van een Commodore Amiga
computer een grote wens in vervulling:
het nieuwe Basicode vertaalpakket
(interface plus software) voor de Amiga
500 en 2000 is klaar. Veel dank is
daarbij verschuldigd aan de auteur Cees
Mechielsen uit Hilversum, die in zeer
korte tijd een uitstekend
vertaalprogramma heeft weten te
fabriceren. Dat was niet gemakkelijk,
want de Amiga is een complexe
(multi-tasking!) machine, en ook Amiga
Basic heeft zo zijn eigenaardigheden.
Maar het is hem toch gelukt.

BESTELWIJZE

Het complete pakket (hardware plus
software) voor de Amiga gaat 60 gulden
kosten, inclusief verzendkosten. U kunt
het pakket bestellen door dit bedrag
over te maken op girorekening nummer
1419, t.n.v. NOS Algemeen Secretariaat
in Hilversum, o.v.v. 'Basicode
vertaalpakket voor Amiga'. U krijgt het
dan een paar weken later per post
thuisbezorgd... als het goed is, nog
net op tijd voor de uitzending van het
grote Inkomstenbelasting programma
1990, op maandag 11 en woensdag 13
februari 1991. Het programma, dat dit
jaar voor de TIENDE keer wordt
uitgezonden, zal opnieuw worden
verzorgd door Chris Bouws uit
Nieuwegein.

