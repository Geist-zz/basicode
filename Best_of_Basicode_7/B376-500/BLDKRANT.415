415, maa 27 mei '91

BEGRIPPEN UIT DE RADIO-TECHNIEK (3)

In de Beeldkranten nummers 365 en 395
zijn de begrippen behandeld die
betrekking hebben op de ontvanger
parameters en de zender parameters. In
dit derde en laatste deel van de serie
'Begrippen uit de radio-techiek' gaat
zendamateur Jan van der Meij (PA0JMY)
nader in op connectoren en
antennekabels.

CONNECTOREN

In de hoogfrequent techniek wordt
gebruik gemaakt van verschillende
soorten connectoren. Er zijn in
hoofdzaak een tweetal systemen: een 50
Ohm systeem en een 75 Ohm systeem. In
de centrale antenne techniek en bij
video wordt over het algemeen gebruik
gemaakt van 75 Ohm kabels EN de
bijbehorende 75 Ohm connectoren. In de
zend/ontvang techniek wordt over het
algemeen gebruik gemaakt van 50 Ohm
kabel met 50 Ohm connectoren. Voor deze
applicaties zijn de volgende
connectoren min of meer standaard:

PL259, ofwel de bekende Amphenol
connector. (Amphenol is de fabrikant
van de connector, maar er wordt vaak
gesproken over een Amphenol connector
terwijl men een PL259 connector
bedoelt). In oorsprong is deze
connector gemaakt voor hoogspannings
toepassingen. De fabrikant (Amphenol
dus) geeft op, dat de connector ook
gebruikt kan worden in hoogfrequent
toepassingen, echter voor frequenties
tot 30 MHz. De impedantie bedraagt dan
circa 35 Ohm. Door het gebruik van deze
connectoren op VHF en zelfs UHF
frequenties zal er sprake zijn van
ernstige misaanpassing!

BNC is een connector die speciaal
gemaakt is voor hoogfrequent
toepassingen. De connector is
verkrijgbaar in 50 Ohm en in 75 Ohm. Er
is een duidelijk verschil tussen de
beide typen: het middenpennetje van een
75 Ohm connector is veel dunner dan dat
van een 50 Ohm connector. De
connectoren zijn bruikbaar tot zo'n 10
GHz. Er is in de handel veel verschil
in kwaliteit tussen de diverse merken
BNC connectoren: sommige zijn verguld
(goed voor hoge frequenties), andere
zijn verzilverd, maar bij de meeste is
er geen edelmetaal bij de fabricage
aanwezig geweest (goedkoop).

TNC wordt gebruikt in een brede
toepassing. De TNC connector ziet eruit
als een BNC connector, maar heeft geen
bajonet doch een schroef bevestiging.
Ook hier kan men kiezen uit 50 Ohms en
75 Ohms connectoren. De connectoren
zijn bruikbaar tot een frequentie van
circa 10 GHz.

N-type connectoren zijn hoogwaardig in
kwaliteit en ook in prijs. Voor veel
apparaten, gemaakt voor VHF, UHF en SHF
frequenties, zal men N-type connectoren
tegenkomen. Ook deze zijn verkrijgbaar
in 50 Ohm en 75 Ohm. De connectoren
zijn bruikbaar tot ver boven 10 GHz.

SMA connectoren worden toegepast in de
SHF technieken, waarbij frequenties
boven zo'n 2 GHz worden gebruikt. De
connectoren kunnen worden gebruikt tot
een frequentie van circa 18 GHz. SMA
connectoren zijn zeer klein van formaat
en bijna altijd verguld.

SMB connectoren worden in het algemeen
gebruikt voor bekabeling binnen een
kastje, waarbij een goede impedantie en
weinig straling van grote noodzaak is.
SMB connectoren zijn vrijwel altijd
verguld. Er zijn typen in de handel,
welke passen in print connectoren uit
de DIN 41612 reeks (ook wel abc
connector genoemd), speciaal bedoeld
voor printen in 19 inch technieken.

KWALITEIT VERBINDINGEN

Het is bij het gebruik van zenders en
ontvangers altijd aan te bevelen om een
goede kwaliteit (coax) antennekabel te
gebruiken, alsmede connectoren van de
juiste impedantie en een goede
kwaliteit. Op vlooienmarkten komt men
vaak connectoren en koppelstukken
tegen, die voor een lage prijs worden
aangeboden. Vaak betreft het 75 Ohm
connectoren. De misaanpassing zorgt
voor verlies in zend- en
ontvangleidingen.

Bijna alle soorten connectoren zijn
verkrijgbaar in een soldeer uitvoering
en een crimp uitvoering. Voor de crimp
uitvoering heeft men een speciale
crimptang nodig. In het algemeen kan
worden gezegd dat, wanneer connectoren
vaak worden los- en vastgemaakt, zoals
bij testkabels, een gesoldeerde
verbinding de voorkeur verdient, want
deze heeft de langste levensduur.

Ook dient men rekening te houden met
het feit, dat connectoren niet
onbeperkt los- en vastgeschroefd kunnen
worden. Van een N-connector is bekend,
dat bij circa 100 maal los en vast
schroeven de lipjes in de connector
zijn uitgebogen en men de connector
moet vervangen. Bij een afgebroken
pennetje of lipje in de connector is de
amateur snel geneigd te denken, dat er
nog genoeg kontakt- materiaal over is
en de connector nog gewoon gebruikt kan
worden. In de praktijk echter zal
blijken, dat de demping wellicht niet
meetbaar is toegenomen, maar de SWR is
volledig om zeep geholpen. Gebruik
daarom, zeker bij frequenties van boven
30 MHz, altijd de juiste en op de
juiste wijze gemonteerde connectoren.

ANTENNEKABELS

Het is ongetwijfeld bekend, dat er
verliezen optreden in antennekabels.
Ook mag bekend worden verondersteld,
dat de verliezen lager worden naarmate
de kabels dikker zijn. Evenals bij de
connectoren wordt in hoofdzaak
onderscheid gemaakt tussen twee
categorieen kabels: 50 en 75 Ohms
typen. Er zijn kabels verkrijgbaar met
andere impedanties, maar in het kader
van dit artikel gaan we op deze typen
niet verder in. De enige uitzondering
is de kabel aan onze autoradio's. Het
draadje van de binnengeleider is zeer
dun. Dit is niet gedaan om de
goedwillende amateur te treiteren, doch
om bij een geringe kabel- diameter de
gewenste impedantie van 130 Ohm te
kunnen bereiken. Door amateurs worden
de volgende kabels veel gebruikt:

RG-58/U is een 50 Ohms kabel met een
dikte van circa 5 mm. De kabel wordt
veel gebruikt om in voer- en vaartuigen
de radio (zend-) ontvangst apparatuur
aan de antenne te koppelen. De prijs
van RG58 is laag. De kabel is voor
kleine stukken (tot een lengte van
circa 4-5 meter) goed bruikbaar tot 500
MHz. Boven deze frequentie dienen we
andere kabelsoorten te kiezen. Er
bestaat een type RG58 met een speciaal
di-electricum (de isolatie tussen
binnengeleider en de metalen mantel van
de kabel) van een schuimsoort. Deze
kabel wordt verkocht als RG58-FOAM, en
heeft een kleinere demping (minder
verlies) dan 'normale' RG58. De kabel
is echter wat duurder en vrijwel niet
te koop. Voor RG58 worden BNC, PL259 en
N-connectoren verkocht.

RG-59/U is het 75 Ohm broertje van de
RG58 kabel. De transmissie
eigenschappen zijn vrijwel gelijk aan
die van RG58. Deze kabel wordt veel
gebruikt in video toepassingen. Voor
RG59 zijn BNC, N en TNC connectoren de
meest gebruikte.

RG-8/U en RG213/U zijn veel gebruikte
kabels als 'verliesarm' dient te worden
gewerkt. De dikte van de kabels is
ongeveer 10 mm en de karakteristieke
impedantie bedraagt 50 Ohm. De demping
van dit soort kabel is veel kleiner dan
die van RG58. Door de grotere dikte is
het aan de andere kant moeilijker om de
kabel te verwerken. De isolatie tussen
de kern en de mantel is, evenals bij
RG58, massief. Voor deze kabel kan men
BNC, N en PL259 connectoren toepassen.
De PL259 connectoren kunnen uitsluitend
in het korte golfgebied worden
gebruikt. De kabel is goed bruikbaar
tot een frequentie van zo'n 1,3 GHz,
zij het dat op de hogere frequenties de
demping ook groot wordt. Het is dan ook
noodzakelijk om de kabel- lengtes
altijd zo klein mogelijk te houden.

RG-174/U is een zeer dunne 50 Ohms
coaxkabel, speciaal voor gebruik binnen
apparaten. De dikte van de kabel is
circa 2,5 mm. Deze kabel wordt veel
gebruikt met SMB connectoren en in
mindere mate ook met BNC connectoren.
RG-188/U heeft dezelfde eigenschappen
als RG-174/U, echter de isolatie is van
teflon gemaakt.

In de industrie wordt veel gebruik
gemaakt van een 5 mm dikke kabel met
dubbele, verzilverde afscherming. Het
typenummer van dergelijke kabel is
RG-142/U. Het betreft een 50 Ohms kabel
en de dubbele afscherming zorgt voor
weinig straling door de kabel.
Dergelijke kabel kan uitstekend worden
gebruikt als verbinding van een zender
of een ontvanger naar een duplex
filter, waarbij de straling van de
zenderuitgang naar de ontvangeringang
zo klein mogelijk dient te zijn. Ook
voor deze kabel dienen speciale
connectoren te worden toegepast: de
meest gebruikte connector is die van
het N-type.

Semi rigid kabel heeft een massief
koperen mantel en een massieve,
verzilverde kern. De meest gebruikte
soort heeft een dikte van circa 3 mm en
de karakteristieke impedantie bedraagt
50 Ohm. De kabel wordt in het algemeen
gebruikt voor kastbekabeling, waarbij
gebruik wordt gemaakt van frequenties
tot 10 GHz. Ook wordt de kabel wel
gebruikt als spoel bij stabiele Voltage
Controlled Oscillatoren (VCO's). SMA
connectoren zijn wel de meest
gebruikte, hoewel ook N-type
connectoren in de handel verkrijgbaar
zijn.

H100 is een moderne coaxkabel, waarbij
opvalt dat de isolatie tussen de kern
en de mantel niet massief is. De dikte
van de kabel is circa 10 mm en de
demping is wat kleiner dan die van
RG213. Door de luchtisolatie is de
kabel echter wat moeilijker te
verwerken en er zijn ook speciale (N)
connectoren benodigd.
De mantel van de kabel bestaat uit een
dun massief scherm en daarbuiten nog
een zeer dun vlechtwerk. Het is
derhalve niet mogelijk om de mantel te
gebruiken als trekontlasting van de
connector. Door de gladde buitenkant is
het niet mogelijk om met een smalle
kunststof ring voldoende trekontlasting
te bewerkstelligen. De enige juiste
connector is er derhalve een met een
brede kunststof ring; op de meeste
amateur markten zijn deze connectoren
(meestal van Greenpar) wel te vinden.
In kringen van radio zendamateurs is
H100 wel een van de meest gebruikte
coaxkabel soorten.

Als laatste komen de (groene) TV
coaxkabels aan de beurt. Hier geldt,
net als bij alle andere soorten, dat
hoe dikker de kabel, hoe kleiner het
verlies is. De kabel is gemaakt om in
de grond te leggen en het materiaal van
de mantel kan niet tegen ultraviolette
straling (lees: zonlicht). Deze kabel
is dan ook minder geschikt om te
gebruiken als antennekabel. Ook dient
men gebruik te maken van de
bijbehorende (75 Ohm) connectoren.

ANTENNEROTOR

Bij het gebruik van een antennerotor
dient men de kabel in een grote lus te
leggen in verband met het draaien van
de antennes. Een kabel met lucht als
isolatie is minder geschikt om in de
buurt van een antennerotor te worden
gebruikt. Bij kabels met een grote
lengte kan men het beste met een lang
stuk naar net onder de antennerotor
gaan en daarna overgaan op meer soepele
kabel. De connectoren moeten dan
vanzelfsprekend van een goede kwaliteit
zijn, en bovendien waterdicht. Het
verdient aanbeveling om alle overgangen
met zelf vulkaniserende tape te
bewikkelen. Ook siliconenkit doet
wonderen. Bij elke overgang met
connectoren moet rekening gehouden
worden met een demping (verlies) van
ongeveer 0,5 dB. Bij gebruik van korte
kabels en/of lage frequenties kan men
derhalve beter een wat slechtere kabel
van boven naar beneden benutten dan een
betere kabel met een extra connector
bij de antennes.

Jan van der Meij, PA0JMY.

