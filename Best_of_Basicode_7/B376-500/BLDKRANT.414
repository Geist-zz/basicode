414, maa 27 mei '91

MIR NIEUWS

Deze informatie over MIR en Soyuz-TM12
werd voor een deel 'ter plekke'
verworven. Jullie rapporteur is n.l.
zowel in Baykonur als in TsUP
(Kaliningrad) een kijkje gaan nemen.
Het is onmogelijk om alles in een
bericht als dit op te nemen. Getracht
zal worden aan het bezoek aandacht te
besteden in de Scoop uitzending van
woensdag 12 juni.

SOYUZ-TM12

Start van Soyuz-TM12 op 18 mei 1991 te
1251 UTC vanaf Baykonur. Deze tijd werd
visueel vastgesteld op 1.5 km vanaf de
lancering. Een zeer indrukwekkend
gebeuren: niet vergelijkbaar met het
zien van een lancering via het
TV-scherm. Aan boord de bemanning, die
de dag daarvoor aan ons was
voorgesteld: commandant Anatoliy
Artsebarskiy, die voor het eerst zo'n
reis ging maken. Hij is de enige
kosmonaut die geen lid is van de comm.
partij. Boord-ingenieur: Sergey
Krikalyov, die zijn 2de ruimtereis
aanving. Dan de Engelse dietiste Helen
Sharman. Zij voert in het kader van de
Engelse Juno-missie een serie
experimenten uit, die (Engeland moet
zich echt schamen) door de S.U. worden
geleverd. De Engelse wetenschap liet
het afweten. Evenals de Engelse
regering: Thatcher weigerde te betalen
en ook trokken enkele sponsors zich
terug. Tijdens een persconferentie
deelde een Sovjet geleerde mee dat
Helen zinvolle experimenten zal
uitvoeren.

RADIOVERKEER

Voor de lancering kon het radioverkeer
worden gevolgd, waarin vooral het
controleren van de vlucht- en
leefsystemen van de S-TM12 voorkwam. De
roepnaam van de S-TM12 bemanning luidt
OZON. Deze zal dus ook aan boord van
MIR door Artsebarskiy en Krikalyov
worden gebruikt: A. is Ozon-1 en K.
Ozon-2. De start verliep vlekkeloos en
na enige minuten radioverkeer tussen de
bemanning en de vluchtleiding werd het
radioverkeer overgenomen door TsUP. Al
het verkeer liep via volgstations en
volgschepen en niet via een comm.
satelliet van het type Luch.

KOPPELING

Na de start rap naar Moskou
teruggevlogen met het vliegtuig van de
Engelse ambassadeur om op 20 mei 1991
in TsUP (een prachtig grondstation) de
koppeling mee te maken. De nadering
begon automatisch maar omdat (volgens
persconferentie) er misleidende
informatie binnenkwam van het naderings
systeem Kurs, besloot men handmatig te
koppelen. Artsebarskiy kreeg dus direct
een soort 'vuurdoop', die hij goed
doorstand. Feilloos koppelen om
143047UTC. Op de volgende omloop kwamen
de Ozons (dus met Helen Sharman) het
MIR station binnenzweven en volgden
lange toespraken en gesprekken.
Artsebarskiy en Helen (de nieuwelingen)
hadden geen last van ruimteziekte.
Inmiddels is jullie rapporteur weer 'op
post' want het luisteren gaat door!
Chris v.d. Berg, NL-9165/A-UK3202

SUCCES VAN 23 CM-STATION PI6NOS

De Scoop ballonjacht op 26 mei is voor
het eerst mede een succes geworden
dankzij een 23 cm relais. Het relais
staat in Hilversum op de PTT-toren van
het Audio- en Video- Verbindingen
Centrum (AVVC), een van de best
bewaakte gebouwen van Nederland, spil
bij alle radio- en TV-uitzendingen van
de landelijke omroepen.
Het relais is een schenking van de
firma Relatix in Bodegraven, die Scoop
niet alleen de originele Icom
IC-RP1210-post gaf, maar ook de
duplex-filters. De 23 cm post (PI6NOS)
is bij speciale gelegenheden (zoals de
vossejacht) te koppelen aan het 70 cm
relais PI2NOS op 430.125 MHz (shift 1,6
plus) en werkt met de frekwenties
1297.375 en 1291.375 MHz, speciaal met
de bedoeling de activiteiten in de 23
cm amateurband (1240-1300 MHz) zoveel
mogelijk te bevorderen. De firma
Relatix heeft daar oog voor gehad.
Trouwens, het is misschien niet
toevallig dat er nog een 23 cm relais
in Bodegraven staat.

UoSAT-F

De lancering van de nieuwe Britse
satelliet UoSAT-F is uitgesteld tot na
28 mei, omdat men de derde trap van de
Ariane-raket eerst nog wil kontroleren.
ERS-1, UoSAT-F en nog drie andere
kleine satellieten blijven op de raket
gemonteerd wachten op de nieuwe
lanceerdatum. De extra wachttijd wordt
door het UoSAT team gebruikt om de
boord- programmatuur voor UoSAT-F
verder te ontwikkelen, zodat de
satelliet snel na de lancering
operationeel kan zijn.

De primaire gebruiker van UoSAT-F is
SatelLife, een organisatie van medische
specialisten die een electronic mail
netwerk (HealthNet) aan het opzetten is
en daarbij ook kleine packet radio
satellieten als UoSAT-F wil inzetten.
Aanvankelijk zullen 5 Afrikaanse
medische scholen berichten en medische
literatuur uitwisselen via UoSAT-F in
dit netwerk. Dit gebeurt allemaal op
frekwenties buiten amateurbanden.

In de perioden dat de satelliet niet
gebruikt wordt voor HealthNet is hij
beschikbaar voor gebruik door amateurs.
Daarbij wordt een packet radio mailbox
systeem toegepast dat vrijwel identiek
is aan dat van OSCAR 14. Iedereen die
apparatuur en programmatuur heeft om
gebruik te maken van OSCAR 14 kan
direkt omschakelen naar UoSAT-F. Alle
protocols en modulatiesoorten van
UoSAT-F zijn gelijk aan die van OSCAR
14. Verder heeft UoSAT-F een CCD
videocamera aan boord, waarin allerlei
verbeteringen zijn aangebracht ten
opzichte van vorige camerasystemen in
amateur satellieten. Er zit een
groothoeklens aan (110 graden) en de
beelden van de aarde zullen 1600 bij
1800 km bestrijken. Omdat de CCD-chip
576 bij 578 pixel-elementen bevat, zal
de resolutie op de grond zo'n 2 km
bedragen. De zwart-wit beelden zullen
256 grijswaarden bevatten. De
CCD-beelden worden door middel van het
PACSAT Broadcast Protocol uitgezonden.
De amateur downlink frekwentie van
UoSAT-F is 435,120 MHz. De modulatie is
9600 Baud FSK of eventueel 1200 Baud
AFSK. Het uitgangs vermogen is 5 W of 2
W. De uplink frekwentie is 145,900 MHz.
(Nico Janssen, PA0DLO)

HUBBLE-PROBLEMEN

De Hubble Space Telescope (HST), die in
april vorig jaar vanuit de space
shuttle in de ruimte werd uitgezet,
functioneert al ruim een jaar lang niet
optimaal. Kort na de ontplooiing van
dit ruimte- observatorium werd bekend
dat het last heeft van sferische
aberratie: de hoofdspiegel heeft een
verkeerde vorm, waardoor geen scherp
beeld kan worden verkregen in
combinatie met de secundaire spiegel.
De oorzaak hiervan ligt in het feit dat
de rand van de hoofdspiegel 0.002 mm te
laag is. Hierdoor komt licht dat bij de
rand weerkaatst wordt samen in een
brandpunt dat zo'n 38 mm achter het
brandpunt van de rest van de spiegel
ligt. De afwijking werd veroorzaakt
door een foutief meetinstrument waarmee
bepaald werd of de spiegel de juiste
vorm had. Omdat nooit een test van de
volledige telescoop werd uitgevoerd
kwam deze fout niet tijdig aan het
licht.

REDDINGSPOGINGEN

Toen begin juli 1990 de aberratie werd
opgemerkt begon de NASA te zoeken naar
oplossingen voor dit probleem. Na het
bekijken van zo'n 30 mogelijke
oplossingen werd besloten dat de COSTAR
de beste remedie tegen de aberratie
was. De COSTAR maakt gebruik van de
STAR (Space Telescope Axial
Replacement), een module die in de HST
geplaatst zou zijn wanneer een van de
hoofdinstrumenten niet op tijd klaar
zou zijn, om de ruimte voor dat
instrument op te vullen. In de STAR,
dan omgedoopt tot COSTAR (Corrective
Optics STAR), zou een vijftal lensjes
met een diameter tussen 10 en 30 mm
worden geplaatst. Eenmaal in de HST
geplaatst zouden deze lensjes voor de
lensopening van de hoofdinstrumenten
worden geplaatst. Hiervoor zou de High
Speed Photometer moeten worden
verwijderd, het goedkoopste instrument,
dat tevens de meeste last ondervindt
van de aberratie.

TWIJFELS AAN TOEPASBAARHEID COSTAR

De laatste tijd zijn er vraagtekens
geplaatst bij het nut van de COSTAR. De
mate van de aberratie in de
hoofdspiegel zou mogelijk niet goed
genoeg bekend zijn om corrigerende
optica te slijpen om voor de
instrumenten te plaatsen. De relatief
goedkope COSTAR, kosten tussen de 20 en
30 miljoen dollar, zou niet nodig zijn
wanneer de nieuwe generatie
instrumenten voor de HST al op Aarde
wordt uitgerust met corrigerende
lenzen. Tijdens de reparatie-missie, in
1993, zou de Wide Field Planetary
Camera (WF/PC) al worden vervangen door
de betere WF/PC-2, en in 1996 zouden
twee nieuwe instrumenten worden
geplaatst, te weten de infrarood
metende NICMOS en STIS. Alleen voor de
Europese Faint Object Camera (FOC) zou
de COSTAR dan nog nut hebben; de ESA
beschikt niet over de fondsen om
hiervan een nieuwe versie te bouwen...

REPARATIE-MISSIE EIND 1993

De missie waarbij de COSTAR geplaatst
zou moeten worden staat voorlopig
gepland voor eind 1993. Wanneer men
voor die tijd besluit om de COSTAR niet
te plaatsen, zou dit betekenen dat
alleen de bij de shuttle- missie in
1993 te vervangen WF/PC goed zou
werken. Tot 1996 zou NASA zich dan
moeten behelpen met verder niet
optimaal werkende instrumenten. Wanneer
besloten wordt om COSTAR wel te
plaatsen, en deze blijkt geen betere
waarnemingen op te leveren, kunnen de
spiegeltjes altijd weer ingeklapt
worden. Vanwege de recente kritiek op
COSTAR wordt binnen de NASA de kans op
uitvoering van dit project op niet meer
dan 50% geschat. Wanneer wordt afgezien
van COSTAR, zal de FOC naar verhouding
matig blijven presteren. Bovendien
zullen de astronomen dan tot 1996
moeten wachten tot zij de HST kunnen
gebruiken als 'ontdekkingen machine',
zoals zij hem aan de belastingbetaler
hebben voorgespiegeld...
Yvo Krijgsman

