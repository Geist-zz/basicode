497, maa 18 mei '92

DIGITAL EN MICROSOFT OOK SAMEN

Digital Equipment Corporation en
Microsoft hebben (alweer) een
samenwerkings verband aangekondigd. Het
gaat erom nauw overleg te hebben om
Digital's Alfa (RISC) architectuur en
Microsoft's Windows New Technology (NT)
tot het toonaangevende RISC systeem te
maken. Microsoft, dat vroeger OS/2
ontwikkelde met IBM, heeft op die
manier toch weer steun bij een hardware
fabrikant, al zal NT zeker ook op de
basis van de 386/486/586 architectuur
van Intel draaien. Daarnaast zal de
integratie van de Microsoft Windows
omgeving met Digital's netwerken worden
verbeterd.

Microsoft werkt samen met DEC. DEC met
Apple, Apple met IBM. Via een omweg
staat Microsoft dus toch weer met IBM
in contact. Ondanks de 'scheiding'
kijkt men zo in de keuken bij elkaar.
Krijgen we straks weer hele patent-
rechtszaken als nasleep. En dat terwijl
de Microsoft-HP zaak contra Apple over
Windows net achter de rug leek... (Hans
G. Janssen)

PRAKTIJKBOEK DOS 5: JUWEELTJE

Het kan dus wel: een goed,
oorspronkelijk Nederlands boek
schrijven over DOS 5. Want het
Praktijkboek DOS 5 van Dik van Baren en
Hein Visser is er een naar mijn hart.
Een verademing tussen al die vertaalde,
half begrepen Nederlandse versies van
oorspronkelijk Engelse of Duitse
boeken. Ze geven aanleiding tot
vertalingen zoals die voor 'default'.
Op zijn Nederlands wordt het 'bij
verstek', een boekenterm die ik nog
nooit in mijn toch vrij lange omgang
met computers heb horen gebruiken. Hein
Visser en Dik van Baren rekenen met al
die onzin af in de inleiding van hun
boek: 'Omdat in het dagelijks PC-leven
bepaalde woorden zijn ingeburgerd,
zoals saven, deleten, printen etc, leek
het ons irreeel om dit soort levende
taal niet op te nemen'. Jammer voor
taalpuristen, maar het sluit wel aan
bij de praktijk.

LEVENDIG GESCHREVEN, GOED INGEDEELD

Het Praktijkboek ademt helemaal die
sfeer. Geen geneuzel, maar een levendig
geschreven, goed ingedeeld boek, dat
dankzij een uitvoerige index, indeling
van hoofdstukken en een Engelse
woordenlijst ook heel goed als
naslagwerk te gebruiken is voor zowel
de Nederlandse als de Engelse versie
van DOS. De auteurs preferen de
internationale Engelse versie, al maakt
het niet veel uit.

Leuk is hun inleiding, waarin zij
iedereen gewoonweg adviseren om op de
nieuwe DOS over te gaan, omdat 'DOS 5.0
de beste versie is die we ooit hebben
gezien en een flinke stap vooruit
betekent.' En dan wordt uiteengezet wat
er allemaal nieuw is. Vervolgens
beschrijft men de werking van de PC
zelf, zodat zelfs een leek kan
begrijpen hoe een en ander in elkaar
steekt.

LOGISCHE VOLGORDE

Daarna komen alle zaken van DOS in
logische volgorde aan de beurt. In
directe taal beschrijft men de
command.com, de startprogramma's van de
PC, de Shell en de sterk verbeterde
Editor. Er worden geen woorden vuil
gemaakt aan vorige versies, hooguit
wordt geconstateerd dat de nieuwste DOS
zoveel beter is. Dat levert veel extra
informatie op, vergeleken bij de boeken
die allerhande oudere versies ook
beschrijven. Geen mens die een DOS 5
boek aanschaft is daar immers nog in
geinteresseerd. Bovendien is het de
enige versie die men bij een nieuwe
computer geleverd krijgt.

INDELING WERKGEHEUGEN

Terecht is veel ruimte besteed aan de
indeling van het werkgeheugen en de
manier waarop men daarmee om moet gaan.
Windows en DesqView komen aan de orde
en de verschillende eisen die de
moderne processoren stellen. Grappig is
dat men voorbeelden geeft van hoe een
PC van een bepaalde omvang het meest
economisch met zijn werkgeheugen kan
omgaan. Echte praktijk- voorbeelden.
Het 370 pagina's tellende boek sluit af
met een kort alfabetisch overzicht van
alle in- en externe commando's, niet
ongebruikelijk, makkelijk voor als men
een commando vergeten is.

CONCLUSIE

Eindelijk eens een fris en goed boek
van Nederlandse bodem, dat door zijn
soepel taalgebruik en makkelijke uitleg
wat mij betreft tot een van de beste
algemene boeken op DOS-gebied gerekend
mag worden. (Hans G. Janssen)

Titel   : Praktijkboek DOS 5
Auteurs : Dik van Baren en Hein Visser
Uitgever: Kluwer Technische Boeken
ISBN    : 90 201 2493
Prijs   : f 49,50

SPECIALS IN DE AKTIE-BANK

De AKTIE-bank is een videotex databank,
te raadplegen met een computer en een
modem (kastje tussen computer en
telefoonlijn). Een niet-commercieel,
democratisch, snel en
milieu-vriendelijk medium, speciaal
bedoeld als publiciteits kanaal voor
maatschappelijke organisaties. Het is
tevens de enige openbare videotex
databank die zich specialiseert in
actuele maatschappelijke onderwerpen.

De AKTIE-bank biedt op dit moment
specials over de volgende zaken:
- De UNCED VN-conferentie over milieu
en ontwikkeling, van 3 tot 14 juni in
het Braziliaanse Rio de Janeiro. Het
gaat hierbij met name over activiteiten
in Nederland.
- De campagne 'Werk samen aan een
schone wereld', die duurt tot 5 juni.
Deze campagne staat dit jaar in het
teken van UNCED.
- Het Columbus-jaar 1992 (ter
herdenking van de ontdekking van
Amerika, 500 jaar geleden), waar ook in
Nederland vele activiteiten aan gewijd
zijn.

U kunt de AKTIE-bank raadplegen met een
computer, modem en communicatie-
programma voor videotex (ook wel
vieuwdata, prestel of vtx genoemd). De
databank is 24 uur per dag bereikbaar
op het nummer 070-3614000, met
snelheden tussen 300 en 2400 bps (V21,
V22, V22bis en V23). De lijn-instelling
is: 7 databits, even pariteit, 1
stopbit (7,E,1).

CODE3: VERENIGDE NATIES IN SERAJEVO

Sinds enige tijd zijn er in het kader
van de Verenigde Naties Franse troepen
gestationeerd in de voormalige
Joegoslavische deelrepublieken Servie,
Kroatie en Bosnie- Herzegovina. Op 5
april werd er in de Bosnische hoofdstad
Serajevo een logistiek bataljon
geinstalleerd (BATLOGFRANCE FORPRONU)
dat dagelijks via de kortegolf
berichten uitwisselt met het Franse
Ministerie van Defensie in Parijs. De
NAVO indicator van het station in
Serajevo is RFFXQA en de transmissies
vinden plaats in ARQ-E met een snelheid
van 72 baud en een shift van ongeveer
390 Hz. Er zijn twee frequenties in
gebruik, namelijk 8140.5 en 11003.0
kHz. Deze kanalen worden afwisselend
gebruikt. Het Ministerie in Parijs
stuurt haar telegrammen voor Serajevo
via 6963.0 of 10216.0 kHz.

VERENIGDE NATIES IN KUWAYT EN IRAQ

Na afloop van de Golfoorlog hebben de
Verenigde Naties waarnemers naar het
getroffen gebied gestuurd. De
zogenaamde United Nations Iraq-Kuwait
Obervers' Mission (UNIKOM) heeft in de
betrokken landen communicatie- posten
opgezet, die via de kortegolf met
elkaar in verbinding staan. De stations
in Umm Qasr (Zuid-Iraq) en Kuwayt zijn
in de avonduren in West-Europa
waargenomen op 6974.3 kHz met een
uitzending in het bekende SITOR-A
systeem. Er worden naast
administratieve berichten ook
nieuwsbulletins uitgewisseld. UNIKOM
Umm Qasr plaatst de indicator KWQ in de
kop van haar telegrammen, het station
in Kuwayt gebruikt de lettercode QKW.
Hierdoor zijn de stations gemakkelijk
van elkaar te onderscheiden. De
gunstigste tijd voor ontvangst ligt
tussen 21.45 en 23.15 uur UTC. (Michiel
Schaay)

RESULTATEN WARC '92

Zoals we in de Scoop uitzending van
maandag 4 mei berichtten, werd in maart
dit jaar in het Spaanse Torremolinos de
World Administrative Radio Conference
(WARC '92) gehouden. Maar liefste 120
landen praatten daar ruim een maand
lang over het gebruik van het
frequentie spectrum. Dat was na vele
jaren weer hard nodig, want het is echt
dringen geblazan in de ether, met
steeds meer oude en nieuwe zaken, zoals
kortegolf- en satelliet-omroep, mobiele
communicatie systemen, digitale radio
en HDTV. Er moeten dus duidelijke
regels zijn om storingen te voorkomen.

Wie alles nog eens rustig wil nalezen,
kan een briefje sturen aan het
Ministerie van Verkeer en Waterstaat,
t.a.v. Ir. R. Servaas, Postbus 450,
9700 AL Groningen. In de brochure
'Terug van de WARC 1992' staan de
besluiten en de resultaten van de WARC,
en in het boekje 'Nationaal Frequentie
Verdelingsplan' staat precies
aangegeven hoe de frequentie toewijzing
in Nederland eruit ziet, vanaf 9 kHz
tot 400 GHz! De informatie wordt op
verzoek gratis toegestuurd.

WAT STUURT ONS GEDRAG?

Wetenschappers zijn de laatste jaren
veel te weten gekomen over de
biologische processen die ons gedrag
bepalen. Chemische stoffen spelen een
belangrijke rol in het functioneren van
de hersenen. Ethologen zien in de
manier waarop het gedrag zich
ontwikkelt frappante overeenkomsten met
de gedrags ontwikkeling van dieren. De
mens is in zijn gedrag minder rationeel
dan hij zelf meestal denkt. Hoewel de
wetenschappelijke inzichten op dit
gebied de laatste tijd enorm zijn
toegenomen, heeft de wetenschap nog
lang niet alle sleutels in handen. Zo
is er wel veel bekend over de werking
van de verschillende 'bouwstenen' van
het brein, maar de miljarden
verbindingen tussen de zenuwcellen
leiden tot een duizeling wekkende
complexiteit. En of en hoe 'wat er in
de hersenen zit' eruitkomt is mede
afhankelijk van fysieke en sociale
omgevings factoren.

Op zaterdag 23 mei organiseert de
Stichting PWT een publieksdag waarop
een breed publiek kan kennisnemen van
recente ontwikkelingen op het gebied
van de biologische beinvloeding en
sturing van menselijk gedrag. Onder
andere zal er gesproken worden over:
gedrag gezien vanuit biologisch
perspectief, geslachtelijk bepaalde
verschillen in menselijke hersenen,
gevolgen van roken tijdens zwangerschap
en de biochemie van stress. Ook worden
een forum discussie en een
tentoonstelling gehouden. Er is volop
gelegenheid om vragen te stellen.

De bijeenkomst vindt plaats in de
Utrechtse Jaarbeurs. De kosten bedragen
40 gulden per persoon. Vooraanmelding
is noodzakelijk. Voor nadere
inlichtingen kunt u contact opnemen
met: Stichting PWT, Postbus 171, 3500
AD Utrecht, tel. 030-342099.

SCHRIJF UW ERVARING OP VOOR 500-FEEST!

++++++++++++++++++++++++++++++++++++++
+                                    +
+ Binnenkort verschijnt de 500e      +
+ Beeldkrant! Wij doen een beroep    +
+ op alle Beeldkrant lezers om ons   +
+ zo spoedig mogelijk een grappige   +
+ of opmerkelijke ervaring te sturen +
+ die met de Beeldkrant te maken     +
+ heeft. Wij nemen uw bijdrage op    +
+ en belonen die met naar keuze een  +
+ (Hobby)Scoop CD of een platenbon.  +
+                                    +
++++++++++++++++++++++++++++++++++++++

