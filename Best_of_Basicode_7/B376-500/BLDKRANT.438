438, maa 23 sep '91

UARS UITGEZET DOOR DISCOVERY

In de nacht van 12 op 13 september werd
om 0:11 uur Nederlandse tijd de space
shuttle Discovery gelanceerd voor de
STS-48 missie, na enige vertraging die
te wijten was aan storingen in de
communicatie. Deze missie, de eerste
volledig aan het milieu gewijde shuttle
vlucht, had als hoofddoel het overboord
zetten van de Upper Atmosphere Research
Satellite.

In de ochtend van de 15e september
moest deze UARS satelliet met behulp
van de robotarm RMS (Remote Manipulator
System) uit het laadruim getild worden.
Na de nodige controles van de lading
bleek de de RMS echter geblokkeerd te
zijn, een probleem dat niet vanuit de
cabine te verhelpen was. Gebruik makend
van een van de twee ruimtepakken die
tijdens elke shuttle vlucht aanwezig
zijn, begon astronaut Mark Brown aan
zijn (eerste) ruimte wandeling (EVA),
de tweede nood-EVA na de Challenger-
ramp. Met de hand slaagde hij erin de
RMS vrij te maken. De UARS kon hierna
uiteindelijk in een baan om de Aarde
worden uitgezet, zij het met vijf uur
vertraging.

ONDERZOEKSPROGRAMMA

De UARS, waarvoor de eerste plannen al
in 1978 op tafel lagen, is de eerste
satelliet in een geplande reeks voor
het onderzoeks project 'Mission to
Planet Earth'. Dit project moet een
beter begrip opleveren van de processen
die verantwoordelijk zijn voor
veranderingen op lange termijn in het
aardse milieu, zowel natuurlijke als
door de mens veroorzaakte.

ONDERZOEK AAN 'GAT' IN OZONLAAG

De tien instrumenten aan boord van de
UARS zullen onder andere gericht worden
op de stratosfeer, het gebied van de
atmosfeer waarin zich de ozonlaag
bevindt. Deze laag beschermt het leven
op Aarde tegen schadelijke straling van
de Zon. Eind jaren zeventig werd
ontdekt dat deze laag wordt aangetast
door in de industrie geproduceerde
stoffen. Deze stoffen, waaronder
gechloreerde koolwaterstoffen (CFK's),
zorgen bij reakties met ozon voor de
afbraak hiervan. Hierdoor neemt de
concentratie ozon, vooral boven de
polen, in het voorjaar dramatisch af,
om in de winter weer toe te nemen.

De UARS zal deze herfst en winter het
verdwijnen van het zogenaamde 'ozongat'
boven de polen waarnemen, en volgend
jaar het verschijnen en opnieuw
verdwijnen ervan. Hierbij zal vooral
ook gelet worden op de rol die door de
mens geproduceerde stoffen hierbij
spelen, door de concentraties hiervan
te meten. De 6480 kilo zware UARS heeft
hiervoor de beschikking over tien
instrumenten, afkomstig uit Canada, de
VS, Frankrijk en Groot Brittannie. De
satelliet heeft 740 miljoen dollar
gekost.

ONTMOETING MET RUSSISCH RUIMTESCHROOT

Met het oog op de veiligheid moest de
bemanning van de Discovery in de nacht
van zondag 15 op maandag 16 september
een onverwachte manoeuvre uitvoeren.
Uit berekeningen bleek dat dicht bij de
baan van de shuttle, op 541 kilometer
hoogte, ook een restant van een
Russische raket zijn baan beschreef.
Door het afvuren van raketjes van het
OMS (Orbital Manoeuvering System ofwel
baan manoeuvreer systeem) werd de baan
van de Discovery met een kilometer
verlaagd. De shuttle werd hierna naar
verhouding rakelings gepasseerd door
het stuk ruimte schroot: een bron maakt
melding van een afstand van slechts 300
meter, een andere houdt het op een
bescheiden 'minder dan tien kilometer'!
Naar aangenomen wordt ging het om een
onderdeel van de raket waarmee eind
1977 de Kosmos-955 werd gelanceerd.

WETENSCHAPPELIJK ONDERZOEK AAN BOORD

Tijdens deze vlucht hebben de vijf
astronauten ook onderzoek gedaan met
het oog op het te bouwen ruimtestation
Freedom. Een 2 miljoen dollar kostend,
1,6 meter lang model van het frame
hiervan moest gegevens opleveren over
de te verwachten fysische belastingen
die de echte Freedom te wachten staan.

Ook werd een camera getest die foto's
digitaal vastlegt in plaats van op
film. De hiermee gemaakte opnamen
werden doorgeseind naar de Aarde, waar
ze op een laserprinter werden
afgedrukt. Hierdoor werd afgerekend met
de wachttijden voor het ontwikkelen van
films, beelden konden direkt op een
computerscherm worden bekeken. Een
dergelijke camera kan toepassingen
hebben in Freedom, maar zeker ook bij
toekomstige (bemande) missies naar de
Maan of Mars.

LANDING OP EDWARDS AIR FORCE BASE

De STS-48 vlucht had na vijf dagen
afgesloten moeten worden met de eerste
nachtlanding op de landingsbaan van het
Kennedy Space Center in Florida, waar
de shuttle ook gelanceerd was. Vanwege
wolken boven deze baan werd besloten de
Discovery een extra omloop te laten
beschrijven, om hem vervolgens in
Californie aan de grond te zetten.
Uiteindelijk zorgde de shuttle woensdag
om 9:38 uur Nederlandse tijd voor de
vijfde nachtlanding op de baan van
Edwards Air Force Base. (Yvo Krijgsman)

QBASIC: OPVOLGER VAN GW-BASIC

Sinds enige tijd is het nieuwe
Microsoft besturings systeem MS-DOS 5.0
op de markt, met vele nieuwe
voorzieningen en toegevoegde
commando's. Een van de meest opvallende
veranderingen ten opzichte van de
oudere DOS-versies is het ontbreken van
GW-Basic. In plaats daarvan levert
Microsoft nu QBasic mee, een
interpreter- versie van de reeds langer
bestaande Quick Basic compiler.

EDITOR

QBasic wijkt in veel opzichten af van
wat we in GW-Basic gewend zijn. Om te
beginnen kom je na het commando
'QBasic' (vanuit DOS) niet gewoon in de
interpreter terecht, maar in de QBasic
editor! Dit is overigens dezelfde als
die van het (ook nieuwe) EDIT, de
opvolger van het door velen
verafschuwde EDLIN. Een Basic programma
moet eerst in deze editor worden
gestopt, alvorens het kan worden
uitgevoerd. Ook het opslaan van het
programma en het starten gebeurt vanuit
de editor. QBasic kent dan ook niet
meer de commando's LOAD en SAVE.

QBASIC EN BASICODE

Dit alles heeft geen directe
consequenties voor het uitvoeren van
een Basicode programma in QBasic.
Vervelender is echter, dat ook het
MERGE commando in QBasic ontbreekt! Dit
betekent dat het niet langer mogelijk
is de Basicode subroutines achteraf,
vanuit een apart bestand, aan het
Basicode programma toe te voegen,
voordat dit wordt gestart.

Een ander probleem is dat een Basicode
programma nu niet meer direct vanuit
het Basicode vertaalprogramma voor de
PC (de Basicode Monitor van Bob
Niewold) kan worden gestart: je komt
immers altijd eerst in de editor
terecht.

BASICODE MONITOR AANPASSEN

Beide problemen kunnen worden opgelost
door de definitie-file (BC2MON.DEF) van
de monitor aan te passen. In regel 1
vervangt u ''GWBASIC'' door ''QBASIC
/RUN''. Deze laatste toevoeging zorgt
ervoor dat na een R-commando vanuit de
Monitor (Run Basic programma) het
programma na het inladen in de editor
en het vertalen (parsing) automatisch
wordt gestart.

Let er tevens op dat in regel 2 niet
''BC2.BAS'' maar ''BASICODE.BAS''
staat, zodat na een B-commando (Bewaar)
vanuit de Monitor de subroutines altijd
meteen aan het vertaalde Basicode
programma worden toegevoegd.

Als u toch bezig bent, vervang dan ook
meteen even op de laatste regel van de
definitie- file (regel 9) de naam van
de te gebruiken editor in ''EDIT''. Na
het E-commando in de Monitor (Edit
buffer of bestand) komt u dan in de
QBasic editor terecht, die een stuk
prettiger werkt dan het oude EDLIN.

BUG IN QBASIC

Tot zover zijn de problemen nog
oplosbaar. Als je nu een Basicode
programma (zoals deze Beeldkrant) gaat
inlezen en vertalen vanuit de Monitor,
en vervolgens gaat uitvoeren met het
R-commando, lijkt alles goed te gaan:
de Monitor springt (tijdelijk) naar
DOS, QBasic wordt gestart, het Basicode
programma wordt in de editor gestopt
(loading) en vertaald (parsing).
Tijdens deze laatste stap zal QBasic
het programma tevens controleren op
syntax-fouten. Normaal is er niets aan
de hand (een Basicode programma is een
Basic programma net als ieder ander) en
wordt het programma daarna keurig
uitgevoerd, overigens ook nog een stuk
sneller dan u van GW-Basic gewend bent.

Het zal echter niet altijd goed gaan:
soms verschijnt tijdens het
voorbereiden op de programma-
uitvoering (binding) de foutmelding
'Array already dimensioned'. De eerste
keer dat dit me overkwam heb ik me rot
gezocht naar de oorzaak van deze
foutmelding: in het Basicode programma
leek alles in orde te zijn, de array in
kwestie werd maar 1 keer
gedimensioneerd in het programma, in
tegenstelling tot wat QBasic
suggereerde.

Na het inlezen van wat andere Basicode
programma's bleek de fout steeds op te
treden wanneer de array in kwestie werd
geDIMd in... een subroutine! Dit is
volkomen legaal, zowel in GW-Basic als
in Basicode (mits de subroutine in het
programma maar 1 keer wordt
aangeroepen). QBasic echter heeft er
blijkbaar problemen mee. Dit is een
incompatibiliteit ten opzichte van
GW-Basic, en naar mijn mening ronduit
een bug in QBasic! Het probleem kan
natuurlijk worden opgelost door het
DIM-statement uit de subroutine te
halen en bv. ergens vooraan in het
hoofdprogramma te zetten. Niettemin is
het erg hinderlijk.

GEEN SOELAAS

De QBasic editor voorziet in de
mogelijkheid de 'syntax checking' uit
te schakelen. Helaas bleek ook deze
mogelijke omzeiling van het probleem
geen soelaas te bieden. De (onterechte)
foutmelding bleef verschijnen.

Voor de zekerheid hebben we nog even
contact opgenomen met Microsoft Product
Support Services in Hoofddorp, maar
daar bleek men ons evenmin verder te
kunnen helpen: probleem onbekend, geen
betere oplossing voorhanden.

GRIEF

Tot slot moet ons nog een grief van het
hart: hoewel de MS-DOS 5.0 upgrade kit
uitstekend verzorgd is, en voorzien van
een bijna 700 pagina's tellend MS-DOS
handboek, bleek het QBasic handboek te
schitteren door afwezigheid. Weliswaar
zit er een 'on-line help' in de QBasic
editor, maar deze biedt lang niet in
alle gevallen uitkomst. Een misser van
Microsoft. Gebruikers van QBasic zullen
hiervoor dus een apart boek moeten
aanschaffen (binnenkort bespreken we er
een).

