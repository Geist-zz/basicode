456, maa 02 dec '91

SATELLIET GELANCEERD TIJDENS STS-44

Tijdens de eerste vluchtdag van de
militaire shuttle vlucht STS-44,
maandag 25 november, is met succes een
DSP satelliet uitgezet. Rond 7:30 uur
Nederlandse tijd werd de satelliet
losgelaten uit het laadruim, en
verwijderde hij zich van de shuttle.
Later werd de aan de satelliet
gemonteerde hulpraket ontstoken en
begaf deze zich naar een geostationaire
baan. De precieze lokatie is geheim
gehouden.

DEFENSE SUPPORT PROGRAM

Het ging hier om een 'Defense Support
Program' (DSP) satelliet, een gevaarte
van 10 meter lang, 4.3 meter in
diameter en (op Aarde) 23.6 ton zwaar.
Samen met de IUS rakettrap vulde deze
satelliet het laadruim van Atlantis
bijna volledig. De satelliet zal worden
gebruikt voor het vroegtijdig waarnemen
van kernexplosies en de lanceringen van
zowel kern- als civiele raketten. De
satelliet zal dit doen door zes keer
per minuut in infrarood het
aardoppervlak af te tasten.

RUIMTEZIEKTE EN MEDISCH ONDERZOEK

De eerste paar dagen van shuttle vlucht
STS-44 waren voor astronaut Jim Voss,
een nieuweling in de ruimte, niet
bepaald aangenaam. Door het ontbreken
van zwaarte kracht was hij lichamelijk
nogal van slag geraakt, en was zijn
eetlust bijna geheel verdwenen. Hij
herstelde snel van zijn ruimteziekte,
wat televisie beelden op CNN bewezen:
hier was te zien hoe Voss de koelkast
van de Atlantis aan het 'plunderen'
was.

Tegelijkertijd was Story Musgrave bezig
aan een onderzoek waarbij negatieve
effecten van gewichtloosheid juist
moesten worden voorkomen. Omdat de
vloeistof in het lichaam gewoonlijk
tegen de zwaartekracht in omhoog
gepompt moet worden, blijft het lichaam
dit ook doen in gewichtloosheid. De
schijnbare overvloed aan vloeistof in
het bovenlichaam wordt afgescheiden,
met het risico van uitdroging. Door een
onderdruk op het onderlichaam aan te
brengen als 'plaats vervangende kracht'
moest dit effekt worden voorkomen.

MILITAIRE VERKENNINGEN VANUIT SHUTTLE

Om na te gaan wat het militaire nut van
waarnemingen vanuit de shuttle is, werd
veel aandacht besteed aan observatie
van troepenbewegingen en infrastructuur
op Aarde. Door middel van het waarnemen
van cirkels van diverse formaten werd
ook bekeken wat de nauwkeurigheids
grens is van deze waarnemingen. Enkele
hulpmiddelen als een digitale
fotocamera, die zijn opnamen direkt
naar bevelhebbers op het slagveld kan
sturen, werden hierbij ook beproefd.
Volgens de astronauten kunnen mensen
aan boord van de shuttle wel degelijk
waardevolle waarnemingen voor spionage
doeleinden uitvoeren, maar moet de
apparatuur dan zeker nog verbeterd
worden.

VERVROEGDE LANDING OP EDWARDS

Een technisch mankement heeft zaterdag
roet in het eten gegooid voor deze
shuttle vlucht. Een van de drie
Inertial Measurement Units (IMU's) aan
boord gaf de geest, wat het NASA
management ertoe bracht om de vlucht in
te korten. De IMU's worden gebruikt
voor de navigatie van de shuttle en
zijn drievoudig uitgevoerd, hoewel de
shuttle zelfs met EEN exemplaar nog
veilig zou kunnen vliegen. Het nieuwe
devies van de NASA is echter veiligheid
voor alles, zodat zelfs EEN
reserve-eenheid te weinig werd
gevonden.

De met drie dagen vervroegde landing
zou zondag om 21:58 uur plaats vinden
op Edwards Air Force Base, in plaats
van op Kennedy Space Center in Florida
zoals gepland. De weers vooruitzichten
waren echter dusdanig dat een landing
daar mogelijk met 24 uur zou moeten
worden uitgesteld. Uiteindelijk bleek
sterke wind op Edwards wel te zorgen
voor uitstel, maar slechts voor zo'n 90
minuten. Om 23:35 uur zette Terence
Henricks de shuttle in Californie aan
de grond op de onverharde droge
rivierbedding van Edwards. Bij de
landing werd niet geremd, dit om de
hardheid van de baan uit te proberen.
Volgens de NASA zijn de belangrijkste
doelen voor deze vlucht bereikt. (Yvo
Krijgsman)

AUTO-PILOOT VOOR SPACE SHUTTLE

In 1993 gaat de Amerikaanse ruimtevaart
organisatie NASA een proef nemen met
het automatisch laten landen van de
space shuttle, zo werd vorige maand in
Washington bekend gemaakt. De space
shuttle, het Amerikaanse ruimteveer,
stijgt op als een raket, maar landt als
een zweefvliegtuig. Bij die landing zit
er daadwerkelijk een piloot aan het
roer, hoewel die niet echt veel hoeft
te doen. Er moeten wat schakelaars
omgehaald worden voor het in stelling
brengen van meet- apparatuur die
gegevens moet verzamelen over
windsnelheid en dergelijke. Verder moet
het landings gestel worden uitgeklapt,
en na de feitelijke landing moet het
remsysteem van de space shuttle in
werking worden gesteld.

Sturen is er al lang niet meer bij: dat
gaat al volledig automatisch. Ook de
paar handelingen die de astronauten nu
nog moeten uitvoeren zouden gemakkelijk
door de computer kunnen worden
overgenomen. Het Russische ruimteveer
Boeran, dat sterk lijkt op de
Amerikaanse shuttle, maakte een paar
jaar geleden een volledig automatische
vlucht zonder bemanning.

AUTOLAND

Volgens het Amerikaanse weekblad Space
News zal de automatische piloot van de
shuttle, Autoland geheten, in de
toekomst van groot belang zijn, wanneer
astronauten gedurende enkele maanden
aan boord van het Amerikaanse
ruimtestation Freedom zullen
verblijven. Na een gewichtloos verblijf
in de ruimte van gemiddeld drie maanden
vormt de terugkeer naar de aardse
zwaartekracht een grote overgang voor
de astronauten, en de NASA stelt dan
meer vertrouwen in de computer dan in
de mens. De ruimtevaart organisatie
heeft nog niet bekend gemaakt bij welke
vlucht van de space shuttle Autoland
voor het eerst beproefd zal worden.
(Uit: de Volkskrant)

ADVIES NWO: STEUN VOORAL ONDERZOEK

Het algemeen bestuur van de Nederlandse
organisatie voor Wetenschappelijk
Onderzoek (NWO) heeft de minister van
Onderwijs en Wetenschappen geadviseerd
om binnen het ruimte onderzoek vooral
steun te geven aan internationale
onderzoek programma's op het gebied van
astronomie. Ook hecht het NWO bestuur
waarde aan aardgericht onderzoek
(remote sensing). Aan micro
zwaartekracht onderzoek en bemande
ruimtevluchten zou een lagere
prioriteit moeten worden gegeven. Het
advies van NWO houdt verband met de
onlangs gehouden conferentie van
ministers t.b.v. de European Space
Agency (ESA). Het advies is gebaseerd
op een voorstudie van de NWO-Stichting
Ruimte Onderzoek Nederland (SRON).
Daarin wordt het belang onderstreept
van het ESA Science Programma Horizon
2000.

Het Horizon programma biedt goede
aanknopings punten voor het
astronomisch onderzoek vanuit Nederland
in de ruimte en de daarin gekozen
gebieden als rontgen-, gamma-,
infrarood- en submillimeter- onderzoek.
Op het gebied van de astronomie geniet
het Nederlandse ruimte onderzoek
internationale erkenning. Bij remote
sensing ziet het NWO-bestuur goede
verbindingen voor de Nederlandse
geofysica en de geodesie. Voor micro
zwaartekracht proeven is de Nederlandse
onderzoekslust geringer. Totnutoe is de
Nederlandse bijdrage aan ESA 40 miljoen
gulden. Daarnaast besteedt SRON via NWO
19 miljoen gulden aan onderzoek per
jaar en krijgt de stichting daarnaast
nog eens 2 miljoen van het ministerie.

MINISTERS CONFERENTIE ESA

De ministers van de aangesloten landen
die over het budget van ESA hebben
vergaderd, hebben in Munchen
vastgesteld dat er gestreefd moet
worden naar meer internationale
samenwerking. Niet alleen met de nieuwe
Europese landen maar ook met de USA en
de Sovjet Unie. Daarop werd vooral
aangedrongen i.v.m. de hoge kosten van
ruimtevaart onderzoek. Men ging akkoord
met de voorgenomen plannen inzake
Hermes en Columbus en het DRS (Digital
Relay Satellite) programma. Voorts
toonde men zich tevreden met de
behaalde resultaten van de ERS-1
satelliet en besloot men het programma
te vervolgen met ERS-2, wat men een
belangrijke bijdrage acht aan het
Internationale ruimtejaar, gezien het
belang van het milieu onderzoek vanuit
de ruimte.

BEWONERS BIOSPHERE BESTRIJDEN CO2

De bewoners van Biosphere-2 hebben,
tegen hun ecologische principes in, de
hulp van de techniek moeten inroepen.
In de reusachtige biokas in de
Amerikaanse staat Arizona zijn eind
september vier mannen en vier vrouwen
ingesloten, samen met zo'n 3800 plante-
en diersoorten. Het is de bedoeling dat
de bewoners de komende twee jaar in
evenwicht met de natuur in de ecokas
zullen leven, volledig afgesloten van
de buitenwereld.

Een van de kritische punten bij dit
experiment, dat al 300 miljoen gulden
heeft gekost, is het in de hand houden
van de kooldioxyde concentratie in de
kas. Mensen ademen dit gas uit, planten
hebben het juist nodig voor de groei.
Een deel van het kooldioxydegas zal
oplossen in de mini-oceaan die in de
ecokas is aangelegd. In het begin zal
de kooldioxyde concentratie enigszins
op en neer gaan, waarna zich
geleidelijk een evenwicht zal
instellen.

In de atmosfeer zit 0,03 procent
kooldioxyde gas, mens en dier hebben
daarmee leren leven. Volgens
woordvoerster K. Dyhr van het
Biosphere-2 project is het aandeel CO2
in de atmosfeer van de ecokas opgelopen
tot 0,2 procent, zeven maal hoger dan
in de aardse atmosfeer. NASA handhaaft
in de Space Shuttle een concentratie
van 0,5 procent.

In principe gaat er wat gezondheid
betreft niets fout tot een aandeel
kooldioxyde van 1 procent, maar zover
wil men het in de biokas niet laten
komen. Daarom is de hulp ingeroepen van
de techniek. Er is een apparaat
aangezet dat CO2-gas absorbeert.
Vermoedelijk is het een groot vat met
een waterige oplossing van calcium
hydroxyde, waar lucht uit de biokas
doorheen wordt geblazen. De calcium
verbinding reageert met het CO2-gas,
waarbij calcium carbonaat wordt
gevormd, dat in vaste vorm uit de
oplossing wordt geschept.

'Het apparaat is op het laatste moment
in de ecokas gezet omdat uit
berekeningen bleek dat vooral in de
eerste weken van insluiting de CO2-
concentratie tot hoge waarden zou
kunnen oplopen. We hebben het enkele
keren aangezet, om het hele experiment
niet in gevaar te brengen', zegt Dyhr.
De oorzaak van het probleem zou een te
geringe groei van de planten zijn,
vanwege een tekort aan zonneschijn. De
fotosynthese is dan beperkt en daardoor
wordt er ook weinig CO2-gas uit de
lucht gehaald. (Uit: de Volkskrant)

