425, maa 08 jul '91

SCHILDER KLEM TUSSEN 747 EN 1008

Kreeg ik me gisteren (dinsdag 2 juli)
tussen de middag toch de pest in! KRO's
Echo had me in de auto tussen Sneek en
Lemmer het laatste nieuws uit
Joegoslavie beloofd, maar deed eerst
even het huurwaarde forfait. Wat
gebeurt er: om zeven minuten voor half
een, middenin het verslag over de
onwillige senatoren, knalt de nationale
nieuwszender de ether uit. Ik met
350.000 andere vaste middengolvers
driftig zoeken op de FM-band, maar 't
was informatie- piekuur en dan wordt de
nationale nieuwsradio daar weggedrukt
door de regionale zenders. Op de
familieradio bij de EO geen spoor van
actualiteit. Immers: gij zult geen
zender gelijk kleuren aan die van Uw
naaste (Albert van den Heuveler
catechismus, Zondag een).

Terug naar de middengolf, he, vreemd:
Radio 5 eveneens op ruis! Ontregeld
gevoel, extra zwaar paffen,
vingertrommelen op stuur en dashboard
en bij herhaling BBC World Service
aangeroepen om te horen of de wereld
nog bestaat. Ongewoon is deze irritatie
helaas niet. Ons tien jaar oude
middengolf zenderpark in Flevoland is
een zwakke aanplant. Het aantal
storingen is gigantisch. Aan onderhoud
geen gebrek, geen zendmast ter wereld
wordt zo vaak geverfd. Hilversumse grap
als het nochtans kraakt: er zit een
schilder klem. Lex Harding is er jaren
ouder door geworden. Hij liet Veronica
een paar jaar geleden een onderzoek
betalen dat er niet om loog. Maar PTT
en exploitatie maatschappij Nozema
blijven Oostindisch doof. Als NOS-radio
directeur Willem van Beusekom in Den
Haag weer eens klaagt dat de apparatuur
ondeugdelijk is wordt hij evenzovele
keren afgescheept met technisch
geneuzel.

Omstreeks vijf over half een thuis nog
steeds geen spat geluid op 747. Ben
Wamelink gebeld, KRO's programmaleider
radio. Hij is het zat. Dit keer krijgt
de PTT een schadeclaim aan de broek.
Tijdens ons gesprek, om twaalf over
half, komt Echo met een luide kraak in
de ether terug. 'Negentien minuten',
zegt Wamelink diep verontwaardigd, 'ik
weet niet of het helpt, maar nou ga ik
het formeel aanpakken!' Ook nog even
gesproken met KRO actualiteiten-chef
Eijsbouts. 'Krijg je met kunst en
vliegwerk Joegoslavie binnen en dan
blijkt het allemaal voor nop te zijn',
zegt ze bitter. Treurig zijn ze ook bij
de NCRV. Daar kon de middagpauze dienst
van Radio 5 de prullenmand in. 'Is het
weer zover?' gruwt Van Beusekom bij de
NOS, 'in normaal zakelijk verkeer zou
je allang een andere leverancier hebben
gezocht, maar wij tobben met het PTT
monopolie'. Tot slot het Telecom
schakelcentrum gedraaid. Daar legt een
vriendelijke meneer uit dat de dubbele
storing veroorzaakt werd door een
mankement in het elektrische circuit.
'En het noodaggregaat dan', bedenkt
mijn boeren verstand, 'werd dat soms
net geschilderd?'

Wibo van de Linde's column 'Wibo' in
het Haarlems Dagblad (en andere
GPD-bladen) van woensdag 3 juli 1991.
(Noot van de redactie: de KRO heeft
inmiddels aangekondigd dat ze een
schadeclaim zal indienen vanwege de 18
minuten durende zenderstoring op Radio
1).

NIEUWE SENSOREN HELPEN MILIEU

Dankzij een nieuw type sensor wordt het
mogelijk om het verbrandings proces in
(auto)motoren zodanig te regelen dat de
belasting van de katalysator en de
uitstoot van schadelijke stoffen zoals
CxHx, COx en NOx tot een minimum
beperkt blijft. De nieuwe uitlaatgas
sensoren zijn opgebouwd uit een dunne
halfgeleidende keramische laag. Hun
responsietijd bedraagt slechts 10
millisec. en ze zijn bestand tegen
temperaturen tot zo'n 1000 graden
Celsius. Hierdoor kan er in elke
cylinder van een automotor
afzonderlijke verbrandings controle
plaatsvinden.

LAMBDA-SONDE

De sensoren zijn ontwikkeld in de
onderzoeks laboratoria van Siemens in
Munchen- Perlach. Tegenwoordig wordt
bij motorvoertuigen met een drieweg
katalysator de samenstelling van de
uitlaatgassen door een zogenaamde
lambda- sonde van zirkonium dioxyde
gemeten. Doordat deze sonde een
relatief lange responsietijd van 100
millisec. heeft, kan de motor zich
slechts met vertraging instellen op het
gemiddelde van alle cylinders en
daaruit de samenstelling van het
gasmengsel bepalen. De verbranding kan
echter niet per cylinder worden
geoptimaliseerd.

SENSORLAAG

De korte responsietijd van de nieuwe
sensoren is een gevolg van de geringe
dikte van de sensorlaag. Daartoe wordt
er een halfgeleidend metaaloxyde in
dunne lagen van circa 1 micrometer door
middel van reactieve kathode-
verstuiving aangebracht op een
keramisch substraat van aluminium oxyde
(Al2O3). Door deze techniek ontstaat
een sensor die maar liefst 3000 maal
dunner is dan de gangbare
lambda-sensor. Het sensor- effect van
de toegepaste materialen berust op het
feit dat zuurstof-ionen in de gevoelige
laag in- en uit- diffunderen,
afhankelijk van de partiele
zuurstofdruk van de omgeving. Daardoor
wordt het elektrische geleidings
vermogen van deze laag beinvloed.

EDELMETAAL

De temperatuur van de uitlaatgassen kan
vele honderden graden verschillen,
afhankelijk van het toerental en de
lambda-waarde van de verbranding. Naast
de stroomgeleiders zijn er daarom op de
sensorlaag ook nog strookjes edelmetaal
aangebracht. Dit edelmetaal dient
enerzijds als temperatuur meter en
anderzijds als verwarmings element, en
houdt de sensor op een constante
temperatuur van circa 1000 graden
Celsius. Op deze wijze wordt de
temperatuur- afhankelijkheid van de
halfgeleidende sensoren
geneutraliseerd, zodat zelfs bij een
koude start de sensor meteen goed
werkt. De zuurstofsensor kan worden
toegepast in motorvoertuigen, maar ook
in regelbare verwarmings installaties
en industriele verbrandings
installaties. (Uit: Elektuur,
juli/augustus 1991)

MICROFOONS (2)

In dit tweede deel van de mini-serie
over microfoons bespreekt Andries Pals
storende invloeden en de kwaliteit van
microfoons.

Ruis
Bij microfoons ontstaat 'thermische
ruis' door beweging van de elektronen
in de inwendige weerstand. Tevens
ontstaat er ruis in de aangesloten
versterker. Het wordt samen met de
thermische ruis omgerekend naar een
akoestisch ruisniveau voor de
microfoon. Dit wordt het 'equivalente
ruisniveau' genoemd. Hoeveelheden
worden uitgedrukt in dB ten opzichte
van de gehoordrempel.

Brom
Microfoons moeten vaak een afscherming
hebben tegen elektrische en magnetische
instraling van bijvoorbeeld 50 Hz
sterkstroom netten. De bromgevoeligheid
wordt uitgedrukt in dBV of dBmV voor
een magnetische veldsterkte van 1
milligaus.

Windgevoeligheid
Microfoons die buitenshuis worden
gebruikt moeten zoveel mogelijk wind
ongevoelig zijn. Een goede
aerodynamische vorm van de microfoon
omhulling, bijv. een bol bevestigd
boven op een cilinder, geeft weinig
lucht- turbulenties afkomstig van wind
langs de microfoon. Microfoons reageren
op lucht- turbulenties hetzelfde als op
geluid en zetten die om in ongewenste
elektrische signalen.

Plopeffect
De microfoon behuizing is de bron van
een bepaald niveau van plop effecten.
Plofklanken van een spreker die de
microfoon dicht tegen de mond houdt,
kunnen bij onjuiste contructies van het
microfoon rooster akoestische
vervormingen veroorzaken. De microfoon
zet het geluid met deze vervorming om
in een elektrisch signaal.

Trillings gevoeligheid
Een foutieve constructie kan storing
aan het signaal toevoegen door
gevoeligheid voor bewegingen die met de
microfoon worden gemaakt. De microfoon
wordt dan 'trillings gevoelig' genoemd.
Beweging van de microfoon mag geen
beweging van het binnenwerk en van het
membraan ten opzichte van de microfoon
behuizing tot gevolg hebben. Gebeurt
dit wel, dan geeft de microfoon
ongewenste signalen af.

KWALITEIT VAN MICROFOONS

De kwaliteit van een microfoon hangt af
van de mate waarin aan een
samenstelling van eisen wordt voldaan
ten aanzien van de kenmerken en de
storende invloeden, hiervoor genoemd.
Hierbij moet onderscheid worden gemaakt
in toepassings gebieden. Zo moeten
microfoons die voor meetdoeleinden
worden gebruikt verbluffend goede
eigenschappen bezitten. Van microfoons
die in studio's voor muziek opnamen
worden gebruikt, wordt ook veel geeist.
Dergelijke kwalitatief zeer goede
microfoons zijn tamelijk duur.

Voor telefoon verbindingen poneert men
van oudsher en ook nu nog wel het
kriterium, dat telefoon verbindingen
alleen maar een redelijke
verstaanbaarheid dienen te leveren. Dit
is echter heden ten dage wel wat simpel
gesteld. De zwakste schakel in elke
telefoon verbinding is zonder meer de
koolmicrofoon in het telefoon toestel.
De hiervoor behandelde kenmerken kunnen
aan koolmicrofoons niet of slechts met
grote moeite worden bepaald. De oorzaak
is het instabiele karakter van de
koolmicrofoon. Het bepalen van de
eigenschappen van een koolmicrofoon
gebeurt daarom met methoden die
afwijken van de gebruikelijke. Hierdoor
is het kriterium voor verstaanbaarheid
enigszins een eigen leven gaan leiden.
Als de koolmicrofoons in de telefoon
toestellen plaats maken voor andere
typen microfoons, zullen de
eigenschappen daarvan worden vastgelegd
met meer algemeen gebruikelijke
methoden.

Van telefoon verbindingen dienen
natuurlijk geen hifi kwaliteiten te
worden verwacht. Met andere typen
microfoons in de telefoon toestellen
kunnen daarvan wel de zojuist
behandelde grootheden worden bepaald en
kunnen daarvoor kriteria worden
opgesteld. De toleranties bij deze
kriteria kunnen worden afgestemd op de
transmissie kwaliteit van de overige
delen van telefoon verbindingen. Deze
kriteria worden getoetst aan
subjectieve spreek/luister proeven of
aan kennis die daarmee in het verleden
reeds is verzameld.

Einde deel 2. (met dank aan Andries
Pals)

ZAKBOEKJE PLANPERFECT 5.1

door Aaldrik van Utteren, verschenen in
de serie PC Zakboekjes, 157 pag.,
uitgave Kluwer, ISBN 90-201-2510-9,
prijs f.24,50.
PlanPerfect is het spreadsheet
programma van WordPerfect Corporation,
de makers van de bekende tekstverwerker
WordPerfect. PlanPerfect is een sterke
spreadsheet die meer aandacht verdient,
zeker onder de gebruikers van
WordPerfect. Voor hen is het grote
voordeel dat het gebruikers interface
van beide pakketten grote gelijkenis
vertoont, hetgeen ondermeer tot uiting
komt in de indeling van de functie
toetsen. De versie 5.1 van PlanPerfect
heeft veel gemeen met WordPerfect 5.1.

Het boekje is een beknopt naslagwerk
voor de Nederlandse versie van het
programma. Achtereenvolgens passeren in
het boekje de funktietoetsen, de
startopties, de commando's en funkties
van het pakket, de verschillende
soorten formules, de macro's en
grafieken de revue. Hiermee zijn alle
belangrijke taken die het programma kan
uitvoeren op een logische en
overzichtelijke wijze samengevat.
Het is een bijna onmisbaar boekje dat
bij de gebruikers van PlanPerfect onder
handbereik moet liggen als zij de
mogelijkheden van het pakket optimaal
willen gebruiken. In het boekje is een
wens (nog) niet vervuld: de
foutmeldingen die door PlanPerfect
worden gegeven lijken soms een flinke
kennis van hogere wiskunde te
veronderstellen, die niet altijd
voorhanden zal zijn. Een samenvatting
met verklaring van de foutmeldingen zou
dus een welkome aanvulling zijn. (Chris
Bouws)

