411, maa 13 mei '91

SPECIAL: KERNENERGIE-ONDERZOEK

Vandaag het derde en (voorlopig)
laatste deel uit onze serie specials
over energie. Andries Pals (PD0MKQ) uit
IJmuiden bewerkte voor ons een
informatie-brochure over de lage flux
kernreactor van het ECN in Petten.

LAGE FLUX KERNREACTOR

Het Energieonderzoek Centrum Nederland
(ECN) in Petten is gespecialiseerd in
onderzoek op het gebied van energie.
Daarbij gaat het niet alleen om
onderzoek dat betrekking heeft op
verschillende energiebronnen (zoals
windenergie, steenkool en kernenergie)
maar ook om bijvoorbeeld onderzoek aan
materialen met de kleine kernreactor
die op het terrein van ECN staat. De
naam van die reactor is Lage Flux
Reactor, of kortweg LFR. Het is een
onderzoeks reactor waarin de
kernenergie niet gebruikt wordt om
elektriciteit op te wekken, maar om
kleine atoomdeeltjes vrij te maken.
Deze deeltjes (neutronen) zijn voor
verschillende onderzoeks doeleinden van
groot belang. Het vermogen van de LFR
is gering: 30 kilowatt (kW). Dat is
evenveel als het vermogen van een
gewone CV-ketel. Toch is dat vermogen
voldoende om de voor het onderzoek
benodigde hoeveelheid neutronen te
krijgen.

KERNSPLIJTING

Het natuurlijke proces waar het in alle
kernreactoren om draait, is
kernsplijting. Als de kern van een
uranium atoom uiteen valt (splijt),
komt een enorme hoeveelheid energie
vrij en 2 tot 3 neutronen. In de meeste
kerncentrales wordt die energie
gebruikt om elektriciteit te maken. In
onderzoeks reactoren zoals de LFR gaat
het echter om de vrijkomende neutronen.

ATOOMDEELTJES

Een atoom is opgebouwd uit protonen,
neutronen en elektronen. De protonen en
neutronen zitten dicht op elkaar en
vormen samen de kern van het atoom; de
elektronen zwermen min of meer vrij
rondom de kern.
Een bepaald element heeft altijd een
vast aantal protonen in de atoomkern.
In een waterstofkern zit altijd 1
proton, in een uraniumkern zitten er
altijd 92.
Het aantal neutronen in de atoomkern
van een bepaald element is niet altijd
gelijk. Veel elementen hebben een of
meer varianten (isotopen) met meer of
minder neutronen.
Sommige isotopen zijn instabiel. Er is
dan een overschot aan energie in de
kern, die vrijkomt in de vorm van
straling. Die straling is enigszins
vergelijkbaar met licht of warmte. Een
stabiele stof kan instabiel worden als
een 'vrij' neutron van buitenaf in de
kern doordringt. Zo'n stof is dan
radioactief geworden.

URANIUM

Uranium heeft meestal 146 neutronen in
de kern; men spreekt dan van
uranium-238 (92 protonen + 146
neutronen). In de natuur komen ook
isotopen voor met 142 of 143 neutronen:
uranium-234 en uranium-235.

Uranium-235 heeft een bijzondere
eigenschap. Als een vrij neutron in de
kern van zo'n uranium atoom doordringt,
wordt die kern zo instabiel dat hij
spontaan in enkele stukken uiteen valt.
Daarbij komen enkele neutronen vrij.
Als een van die neutronen doordringt in
de kern van een ander uranium-235
atoom, valt ook die uiteen. Er komen
dan weer nieuwe neutronen vrij; op die
manier wordt in een kernreactor een
kettingreactie onderhouden.

KERNENERGIE

Bij kernsplijting komt zeer veel warmte
vrij. Als men 1 kilogram (kg)
uranium-235 splijt, levert dat evenveel
warmte op als de verbranding van 3
miljoen kg steenkool.
In een kernenergie centrale dient die
warmte om water aan de kook te brengen
en zo een stoomturbine aan te drijven.
De draaiende beweging van de
stoomturbine wordt vervolgens gebruikt
om met een generator elektriciteit op
te wekken.
In de LFR wordt de warmte die bij
kernsplijting ontstaat niet benut. De
neutronen die vrijkomen daarentegen
wel. Ze kunnen bijvoorbeeld dienen om
bepaalde stoffen radioactief te maken.

FLUX

De LFR is zo ontworpen dat zoveel
mogelijk neutronen gebruikt kunnen
worden voor onderzoek. De hoeveelheid
neutronen die in een kernreactor
vrijkomt wordt aangeduid met een
grootheid die 'flux' heet. Dat de LFR
Lage Flux Reactor heet, komt doordat op
het ECN terrein een tweede onderzoeks
reactor staat die een veel hogere flux
heeft dan de LFR. Deze Hoge Flux
Reactor (HFR) is eigendom van de
Europese Gemeenschap.

OPBOUW EN WERKING

De buitenkant van de LFR ziet er heel
anders uit dan je van een kernreactor
zou verwachten. Het geheel is opvallend
klein en hoekig. Toch is het betonnen
omhulsel (5 x 6,5 m) nog groot
vergeleken met het eigenlijke
reactorvat waarin de kernsplijting
plaatsvindt. Dat heeft een diameter van
90,6 cm en een hoogte van 120 cm.

In het reactorvat zit een tweede vat.
In de ruimte tussen beide vaten zijn de
splijtstof elementen (met uranium-235)
ondergebracht. In dezelfde ruimte
stroomt ook water dat gebruikt wordt om
de splijtings warmte af te voeren en om
de vrijkomende neutronen af te remmen.
Dat afremmen is nodig omdat alleen
langzame neutronen een kernsplijting
veroorzaken. Zonder water zou de
reactor dus niet werken.

De kernsplijting wordt op gang gebracht
door met een zogenoemde neutronenbron
vrije neutronen in het reactorvat te
brengen. Als een neutron in de kern van
een uranium atoom doordringt valt de
kern uiteen en komen, zoals eerder
gezegd, neutronen vrij die weer een
splijting tot stand kunnen brengen of
gebruikt kunnen worden voor onderzoek.

Om nu te voorkomen dat te veel
neutronen ongebruikt verloren gaan, is
rondom de splijtstof elementen grafiet
aangebracht. Grafiet heeft de
eigenschap neutronen terug te kaatsen
en kan daardoor voor een zuinig gebruik
van neutronen zorgen. Ook het binenste
vat is geheel met grafiet gevuld.

Als er te veel vrije neutronen in de
splijtstof zouden komen, zouden meer
uranium kernen splijten dan nodig is.
Het splijtings proces wordt geregeld
met behulp van regelstaven naast de
splijtstof elementen. Deze staven
vangen neutronen weg. Door de
regelstaven iets te laten zakken worden
meer neutronen weggevangen; door ze
iets op te trekken juist minder.

BESTRALINGSFACILITEITEN

In het betonnen omhulsel van de reactor
zijn verschillende kanalen uitgespaard
waardoor voorwerpen aan neutronen
blootgesteld kunnen worden. Boven de
LFR zit een opening die een verbinding
vormt met het binnenste van de reactor.
Deze opening wordt gebruikt voor
neutrografie en voor het bestralen van
kleine materiaalmonsters. Voor dit
laatste onderzoek is een pneumatisch
systeem aangebracht (een soort
buizenpost) waarmee monsters in het
hart van de reactor worden gevoerd.
Aan de zijkanten en aan de achterkant
van de LFR zitten kanalen waarin
monsters bestraald kunnen worden onder
verschillende omstandigheden (hoge of
minder hoge flux; snelle of langzame
neutronen).
Aan de voorzijde van de LFR bevindt
zich een bestralings wagen die wordt
afgeschermd door zware betonnen
blokken. De wagen wordt gebruikt voor
het bestralen van grote objecten met
langzame of snelle neutronen.

ONDERZOEKSDOELEN

De LFR wordt voor allerlei onderzoek
ingezet. Bestraling met neutronen kan
informatie opleveren over de invloed
van straling op levend weefsel, over de
samenstelling van bepaalde materialen,
over de ouderdom van gesteenten of bv.
over de kwaliteit van een
lijmverbinding (in de vliegtuig
industrie).

De bestralings wagen aan de voorzijde
van de LFR wordt thans voornamelijk
gebruikt voor biologisch onderzoek.
Biologisch materiaal wordt hier
blootgesteld aan snelle neutronen. Zo
kan worden nagegaan welke invloed
neutronen straling op weefsel heeft,
wat onder meer voor kanker onderzoek
van groot belang is. Het materiaal
wordt op de wagen tot vlak bij de
reactorkern gereden. Betonblokken
zorgen ervoor dat geen straling buiten
de LFR kan komen.

NEUTROGRAFIE

Neutrografie lijkt op rontgen
fotografie. Bij rontgen fotografie
wordt een voorwerp doorgelicht en op
een gevoelige plaat wordt een
schaduwbeeld van het voorwerp
vastgelegd. Rontgen straling wordt door
sommige stoffen beter doorgelaten dan
door andere. Daardoor wordt de
afbeelding lichter of donkerder en kan
men de diverse stoffen onderscheiden.

Bij neutrografie wordt een voorwerp
'doorgelicht' met neutronen. Doordat
sommige stoffen (zoals waterstof)
gemakkelijk neutronen afremmen en
andere (zoals de meeste metalen) niet
of nauwelijks, ontstaat een beeld
waarin verschillende stoffen te
onderscheiden zijn. Dit beeld is echter
sterk verschillend van een rontgen
foto. Zo zijn koolwaterstoffen (zoals
kunststoffen) heel goed te zien en
metalen minder goed. Bij rontgen
opnamen is dat juist andersom.

ACTIVERINGSANALYSE

Door een materiaal met neutronen te
beschieten, nemen de atoomkernen
neutronen op en ontstaan radioactieve
isotopen. De verschillende stoffen in
een materiaal gaan dan straling
uitzenden. Die straling is voor alle
stoffen verschillend. Door de straling
te meten kan precies worden vastgesteld
welke stoffen in een materiaal zitten
en in welke hoeveelheden. Dit soort
onderzoek wordt bijvoorbeeld gedaan om
na te gaan in welke mate er giftige
zware metalen in een grondmonster
zitten, of om de kwaliteit van
drinkwater te beoordelen.

FYSISCHE EXPERIMENTEN

Kernfysici gebruiken neutronen om de
eigenschappen van atoomkernen te
bestuderen. Als een neutron op een kern
valt, kan de kern instabiel worden en
straling uitzenden (de kern van
uranium-235 splijt zelfs). Deze
straling geeft onder meer informatie
over de bouw van atomen en speelt
daarom een belangrijke rol bij
natuurwetenschappelijk onderzoek.

De LFR wordt ook gebruikt bij de
opleiding van studenten en personeel
van kernreactoren. De cursisten leren
dan hoe een reactor opgestart, geregeld
en gestopt moet worden. Ook leren zij
op een veilige manier omgaan met
radioactiviteit en splijtings
processen.

INFORMATIE

Voor nadere inlichtingen over dit
onderwerp kan men zich wenden tot:

Energieonderzoek Centrum Nederland
Bureau Voorlichting
Postbus 80404
2508 GK Den Haag

Energieonderzoek Centrum Nederland
Bureau Voorlichting
Postbus 1
1755 ZG Petten

(met dank aan Andries Pals)

