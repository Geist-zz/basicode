485, maa 30 mrt '92

ATLANTIS MET DAG VERTRAGING OMHOOG

De space shuttle Atlantis is met een
vertraging van ruim een dag alsnog de
ruimte ingegaan op 24 maart, voor de
STS-45/ ATLAS-1 missie. De dag daarvoor
werd de start verhinderd door een
brandstoflek. Door een alternatieve
procedure voor het vullen van de tank
bleef verdere lekkage echter uit. De
lancering werd op de 24e nog met 14
minuten uitgesteld wegens laaghangende
bewolking.

Nadat zij eerder de deuren van het
laadruim geopend hadden, activeerden de
astronauten de ATLAS-1 experimenten aan
boord drie uur na de start. Een van de
bemanningsleden meende rond die tijd
brandstof te zien ontsnappen uit de
tank van de shuttle, maar door de NASA
werd dit als niet ernstig afgedaan.

PROBLEMEN MET APPARATUUR

Een deel van de instrumenten van het
Atmospheric Laboratory for Science and
Applications blijkt mankementen te
vertonen. Het gaat hierbij om Japanse,
Belgische en Amerikaanse proeven.

De Grille Spectrometer van het Belgisch
Instituut voor Ruimte-Aeronomie te
Ukkel wilde niet functioneren omdat een
beschermend luikje weigerde te openen.
Toen dit defekt eenmaal was verholpen,
waren al 4 van de 8 waarnemingen
verloren gegaan. De vermoedelijke
oorzaak van het euvel was een stukje
isolatie materiaal dat blokkerend
werkte.

Aan de hand van de absorptie van
zonlicht in het infrarode deel van het
spectrum worden zeldzame chemische
verbindingen (sporen) in de atmosfeer
opgespoord door de Grille. Onder deze
sporen bevinden zich onder andere
kooldioxide en ozon. De Grille kan deze
stoffen localiseren met een verticale
resolutie van 5 km. Door bij volgende
ATLAS vluchten ook dit instrument toe
te passen en de meetgegevens van de
vluchten met elkaar te vergelijken,
kunnen de concentraties en invloeden
van deze stoffen worden bepaald.

KUNSTMATIG NOORDERLICHT VAN DE BAAN

Ook het instrument Space Experiments
with Particle Acceleration (SEPAC)
heeft voor een tegenslag gezorgd. Door
de SEPAC wordt met behulp van een
elektronenkanon kunstmatig 'poollicht'
veroorzaakt. Toen de SEPAC afgelopen
donderdag voor het eerst gebruikt werd,
functioneerde het apparaat goed. Er
werd in totaal zo'n tweehonderd keer
een groene of rode gloed opgewekt, ten
gevolge van reakties van elementen in
de atmosfeer met de elektronenstraal.
Op vrijdag maakte een doorgeslagen
zekering echter een einde aan dit
experiment. De bemanning bleef wel
doorgaan met het bestuderen van het
natuurlijke, door geladen deeltjes van
de zonnewind veroorzaakte poollicht.

CONTACTEN VIA SAREX-EXPERIMENT

Vier van de astronauten aan boord
hebben via het SAREX zendstation aan
boord contact gehad met radio-amateurs
in onder andere Belgie en Noorwegen.
Dirk Frimout had onder andere vrijdag
contact met een grondstation in het
Belgische Redu. Hij beantwoordde toen
vragen van kinderen. Frimout had eerder
in de vlucht al gesproken met een
Belgische prins, die aanwezig was in
Mission Control.

De STS-45 crew heeft ook gepoogd om
contact te krijgen met de nieuwe
bemanning van het Russische
ruimtestation MIR. Hoewel het station
binnen bereik van de shuttle was,
schenen de GOS-kosmonauten geen contact
te kunnen maken. De oorzaak hiervan zou
zijn gelegen in een gebrek aan tijd.

ATLANTIS DAG LANGER IN RUIMTE

Het niet c.q. slecht functioneren van
bovenstaande experimenten en de
FAUST-camera voor waarnemingen in het
ultraviolet, had een lager
energieverbruik tot gevolg. De NASA
reageerde hierop met een beslissing die
zondagmiddag viel: men besloot missie
STS-45 met een dag te verlengen, aldus
van de nood een deugd makend. De
landing staat nu gepland voor
aanstaande donderdag, 13:20 uur
Nederlandse tijd. De shuttle zal dan op
de betonnen landingsbaan van Kennedy
Space Center in Florida aan de grond
gezet worden, mits het weer dat
toelaat. Anders zal worden uitgeweken
naar Edwards Air Force Base in
Californie.
(Yvo Krijgsman)

CODE3: JOEGOSLAVISCHE PERSBERICHTEN

Door het gewapende conflict op de
Balkan heeft het Joegoslavische
persbureau TANJUG haar Engelstalige
nieuws bulletins op de kortegolf
aangepast. Voor de voormalige
Joegoslavische deelrepublieken elkaar
te lijf gingen, was TANJUG vooral
actief als centraal distributie- punt
van de organisatie van Derde Wereld
persbureau's. Nu ligt de nadruk
uiteraard op de berichtgeving over de
gevechten tussen de Servische en
Kroatische bevolkings groepen.

Het hoofdkantoor van TANJUG bevindt
zich in de Servische hoofdstad
Belgrado. Het zal dan ook nauwelijks
verbazing wekken dat over de politieke
en militaire ontwikkelingen vooral
vanuit Servisch gezichtspunt verslag
wordt gedaan. TANJUG is met 50 baud
radioteletype uitzendingen in het
Engels te ontvangen op onder andere de
volgende kortegolf kanalen: 5240, 7658,
7806, 7996, 11604, 12212.5 en 13440
kHz. Het station is dag en nacht in de
lucht. Optie 2 van het Code3-pakket
komt hier bijzonder goed van pas. Alle
binnengekomen berichten kunnen daarmee
als ASCII-buffer op de harde schijf van
uw PC worden opgeslagen en op elk
gewenst moment worden opgeroepen en
nagelezen. Zo kan geen bericht u meer
ontgaan.

OOSTENRIJKS MINISTERIE GEHOORD

Het Bundesministerium fuer Auswaertige
Angelegenheiten in Wenen heeft
regelmatig radiocontact met
Oostenrijkse ambassades in het
buitenland. Daarvoor wordt steeds de
transmissiemode ARQ-S gebruikt. Dit is
een synchroon systeem met Automatic
Request, een variabele bloklengte van 3
tot en met 7 tekens en een standaard
snelheid van 96 baud. Deze telexmode
wordt ook wel simplex-ARQ genoemd.

Frequenties waarop het Oostenrijkse
Ministerie van Buitenlandse Zaken is
waargenomen zijn ondermeer: 10421.5,
14478.5, 14481, 14488.5, 14520, 17459,
20494 en 20750 kHz. De zender is vooral
in de ochtenduren actief, zo tussen
07.00 en 12.00 UTC. Dan worden er ook
nieuwsbulletins van APA, het
Oostenrijkse persagentschap
uitgezonden. De ambassades voor wie de
berichten zijn bestemd, geven hun
antwoord eveneens in ARQ-S op de
genoemde frequenties. (Michiel Schaay)

PROGRAMMA PRODUKTIE SYSTEEM RNW

Radio Nederland Wereldomroep heeft een
nieuw gecomputeriseerd redactie systeem
in gebruik genomen waarmee zeer snel
gegevens uit verschillende bronnen
kunnen worden gecombineerd tot
onderdelen voor een uitzending, zoals
nieuwsberichten. Dit Programma
Produktie Systeem is afgeleid van het
Franse PRiam, en kan niet alleen
teksten opzoeken en verwerken, maar ook
alle andere gegevens afhandelen die
nodig zijn bij de produktie en
afwerking van een programma. Zo kan van
een correspondent onmiddellijk worden
nagegaan wat zijn onkosten vergoeding
is, en genereert het systeem na
uitzending ogenblikkelijk een betalings
opdracht. Ook worden alle
muziekgegevens, nodig voor de
auteursrechten organisatie BUMA,
automatisch gerangschikt en verwerkt.

MENU GESTUURD

Priam werkt onder het Unix systeem, is
ge-ent op de database Oracle en is menu
gestuurd. Bovenin het werkscherm is
altijd de kopregel zichtbaar van het
laatst binnengekomen bericht van een
van de 7 persagentschappen waarop RNW
is aangesloten. Onderin staat een
eenvoudige menubalk met een aantal
keuze mogelijkheden, zoals File, Edit,
etc. Een redacteur kan voor zijn
berichten kiezen uit een willekeurig
aantal persbureau's. Hij kan bovendien
aangeven, in welk soort berichten hij
geinteresseerd is (binnenland, weer,
buitenland, economie, sport, etc., in
elke combinatie). Dat zoekt het systeem
voor hem uit, en tot zover niets
bijzonders.

ZEER SNEL

Opvallend is echter de snelheid waarmee
het allemaal werkt. Binnen drie
seconden staat elk bericht of groep
berichten op het scherm. Het systeem
lijkt niet gehinderd te worden door
welk filter dan ook, zelfs niet als
hiervoor een kleine vertaalslag moet
worden geleverd. Wie bijvoorbeeld wil
nagaan wat er op een dag in binnen- en
buitenland is geproduceerd aan
berichten over Nederland, hoeft niet
veel meer in te geven dan de code
'$Nederland'. Binnen diezelfde paar
seconden levert Priam alle berichten
met woorden als Dutch, Netherlands,
Niederlande, Hollaendisch, Pays-Bas,
Neerlandais, Nederlands, Hollands,
Olanda, enzovoort. Hetzelfde geldt voor
soorten berichten over drugs,
computers, koningshuis, wapenhandel,
sterrenkunde en noem maar op. De
snelheid waarmee alles opgezocht wordt
is verbluffend.

HOGE CAPACITEIT

De redacteur die met de berichten wil
werken, maakt van zijn scherm op
hetzelfde moment een tekstverwerker, en
wanneer er een Arabisch bericht van
gemaakt moet worden, dan kan het
beeldscherm onmiddellijk op die
schrijfwijze worden omgeschakeld. Al
deze bewerkte berichten kunnen ook weer
opgeslagen worden, zodat altijd is na
te gaan wat er over een bepaald
onderwerp is uitgezonden.

Het systeem kan maximaal vierduizend
berichten per dag opslaan, maar tijdens
de Golfoorlog was dat amper voldoende.
Dat zijn natuurlijk uitzonderingen.
Berichten kunnen doorgaans enkele dagen
bewaard blijven, maar worden dan
verwijderd, te beginnen vanaf 'onderin
de stapel'. Het systeem schoont
zichzelf dus voortdurend op. Om honderd
procent betrouwbaarheid te garanderen,
is er een volledige backup beschikbaar,
alsmede on-line verbindingen met de
belangrijkste persbureau's. Het ziet
ernaar uit dat Radio Nederland
Wereldomroep met dit systeem flink
voorop loopt in Hilversum. (Hans
Hogendoorn)

AVONDVOORSTELLING ARTIS PLANETARIUM

Hoe groot is het heelal? Is er een rand
en wat ligt daar dan achter? Wat was er
voordat het heelal bestond? Over deze
en andere tot de verbeelding sprekende
vragen wordt op dinsdag 7 april a.s.
een speciale avond voorstelling gegeven
in het Amsterdamse Artis Planetarium.
Govert Schilling, programmaleider van
het planetarium, vertelt over de
zoektocht van hedendaagse
sterrenkundigen naar de antwoorden op
deze grote vragen, die de mensheid zich
al eeuwen stelt. Gebruik van vaktaal
zal worden vermeden. Wie meer wil weten
over de uitdijing van het heelal, de
kromming van de ruimte en de toekomst
van de kosmos, komt op deze avond zeker
aan zijn trekken. Vanzelfsprekend is er
gelegenheid om vragen te stellen. Ook
zal aandacht worden besteed aan de
sterrenhemel van de maand april. De
avond voorstelling op dinsdag 7 april,
in het Artis Planetarium aan de
Plantage Kerklaan in Amsterdam, begint
om 20.00 uur. De toegangsprijs bedraagt
f10,-.

