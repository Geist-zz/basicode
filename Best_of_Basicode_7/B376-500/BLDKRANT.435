435, maa 09 sep '91

MINI DISC: SONY'S OFFENSIEF TEGEN DCC

Met de introductie van het Digitale
Compact Cassette systeem deed Philips
een duidelijke aanval op DAT. Men
stelde dan wel vriendelijk dat het om
een totaal ander produkt met een totaal
andere doelgroep ging, maar in principe
zal een eventueel succes van DCC het
succes van DAT in de weg staan.

Sony had dan ook slechts een half jaar
nodig om een alternatief aan te
kondigen. Een alternatief dat overigens
voor een redelijk deel rond reeds
bestaande technieken is gebouwd. Laten
we met het schijfje zelf beginnen. Dit
is een afgeleide van de Sony Magnetisch
Optische Disc (MOD), die o.a. wordt
gebruikt in de Akai DD-1000 recorder en
editor voor digitale muziek-opnamen
(een uiteenzetting over de werking van
MOD volgt binnenkort in de Beeldkrant).
Ook hier nemen co-ercieve krachten af,
wanneer een bepaalde temperatuur wordt
bereikt. In het geval van de Mini Disc
is dat 400 graden Celsius. Wordt daarna
de laser weggenomen (bijv. omdat de
disc ronddraait), dan zal het materiaal
weer afkoelen en onder het zogen.
Curie-punt komen. De polariteit die het
materiaal dan heeft, zal het ook
behouden. Een elektromagneet kan
eenvoudig vlak voor het bereiken van
het Curie-punt de polariteit
veranderen. Om een nieuw signaal
betrouwbaar te registreren, wordt een
eventueel aanwezig bitpatroon op nul
gesteld. Dit gebeurt normaal op twee
manieren: ofwel men gebruikt twee
laser/magneet constructies (een voor
wissen en een voor schrijven), ofwel
men laat eerst een enkele laser de disc
wissen, om daarna de disc een tweede
keer langs de laser te sturen voor
opname. Het eerste systeem is
natuurlijk duur, omdat er twee laser
mechanieken nodig zijn. Het tweede
systeem is behoorlijk onhandig omdat
het meer tijd kost.

Sony heeft nu echter een nieuw systeem
uitontwikkeld, het Overwrite systeem.
Bij dit systeem bevindt de
elektromagneet zich niet achter de
laser, maar aan de andere kant van de
disc. Hierdoor ontstaat een magnetisch
veld op de 'laser-spot' en
vanzelfsprekend komt dat magnetisch
veld overeen met de te registreren
digitale informatie. Door deze methode
kan kortegolf optekening op MOD worden
bereikt, hetgeen uiteraard leidt tot
verhoging van de opslag capaciteit. Het
64 mm kleine schijfje kan tot 74
minuten audio bevatten. Door verder nog
nieuwe materialen als informatie drager
te gebruiken (Terbium Ferrite Kobalt
voor de kenners) en door een hoogst
efficiente magnetische kop te
ontwikkelen, werd portable gebruik
mogelijk.

BRONCODERING

Die 74 minuten audio zouden niet
haalbaar zijn geweest wanneer er
normale 16-bits/44,1 kHz bemonstering
zou zijn gebruikt. Vandaar dat men
gebruik heeft gemaakt van een vorm van
broncodering, vergelijkbaar met PARSC
dat Philips bij DCC gaat gebruiken. De
hierdoor bereikte datareductie is bij
Sony een factor 5 (Philips komt aan een
factor 4 - alsof we het over
zonnebrandolie hebben). Het is echter
nog totaal niet in te schatten of dat
invloed op de geluids kwaliteit zou
kunnen hebben (let op de voorzichtige
formulering) en elke mening op dit
gebied moet dan ook worden gezien als
zuivere speculatie. Het gaat immers om
de manier waarop de data reductie wordt
bereikt. In omroepkringen wordt een nog
veel hogere datareductie gebruikt, maar
de daarvoor toegepaste coders zijn zo
duur dat ze nooit betaalbaar worden
voor de consument. Dit Musicam systeem
werkt ook 'onhoorbaar onder praktische
omstandigheden'. Sony noemt zijn
systeem ATRAC (Adaptive TRansform
Acoustic Coding); het zou net zoals
Musicam en PARSC op basis van Fourier
transformatie werken.

LEESFOUTEN

Nu is genoegzaam bekend dat portable
gebruik van disc systemen niet zonder
problemen is. Bij de lichtste schokken
verliest de laser het contact met de
informatie. Schokken voorkomen is dan
ook de beste oplossing en die vinden we
terug in CD-spelers voor in de auto. De
een na beste oplossing is wellicht het
verhogen van de servosturing. Dat heeft
echter vrij grote stuurstromen tot
gevolg, die vrij makkelijk de digitale
datastroom kunnen verstoren. Sony zal
in het Mini Disc systeem best een
combinatie van beide systemen hebben
toegepast om zo min mogelijk leesfouten
te hebben. Maar omdat die nu eenmaal
niet uit te bannen zijn, heeft men een
gigantisch databuffer in het systeem
geplanned: maar liefst 1 megabit! Een
paar jaar geleden hadden zelfs grote
computers niet zoveel geheugen. Het
lezen van de schijf gebeurt met een
duidelijk veel hogere snelheid dan
nodig is voor audio. Die hogere
datastroom wordt gebufferd in het 1
megabit geheugen en van daaruit met een
lagere klok uitgelezen. Zodra de buffer
vol is, krijgt de drive de opdracht
even in pauze te gaan totdat er weer
ruimte in de buffer is. Zodra er
leesfouten ontstaan, bijvoorbeeld door
schokken, speelt de speler eenvoudig op
de inhoud van de buffer verder. Heeft
de laser het spoor weer terug gevonden,
dan haalt hij met zijn veel hogere
schrijfsnelheid het verlies snel weer
in.

VERWACHTING

De Mini Disc is uiterst klein en dus
zeer portable. Ik weet niet hoe
makkelijk de disc in een speler is te
stoppen, hetgeen vooral van belang is
bij gebruik in de auto. Een andere
vraag is of de consument zo ondertussen
niet stapelgek wordt van al die
systemen: DAT, CD-Write-Once, DCC, en
nu Minidisc. Los nog even van CD-Photo,
CD-I, CD-ROM etc., want die hebben dan
wel niets met opnemen en portable
gebruik te maken, maar het zijn
allemaal nieuwe systemen waar de
consument het nut van zou moeten gaan
begrijpen. Toch lijkt die consument
altijd zijn eigen weg te vinden. Kijken
we terug naar de begintijd van het
cassette tijdperk, dan zien we daar net
zo'n puinhoop als nu met de digitale
recorders. De Compact Cassette was
slechts 1 van de vier systemen die toen
geconcipieerd zijn. Saillant detail is
dat de Compact Cassette toen ook de
minste kwaliteit bood. Maar ook dat is
een bekend verschijnsel. Waren immers
Betamax en Video 2000 beide niet
superieur aan VHS?

SOFTWARE

Een aspect dat nu mee gaat tellen is de
beschikbaarheid van software. Sony,
Matsushita en Philips bezitten
natuurlijk allen platen-
maatschappijen. Als Philips DCC
software op de markt brengt en Sony met
Mini Disc software komt, wat zal
Matsushita dan doen? Ze zouden met
Philips meedoen, maar het MITI (Japans
Ministerie van Handel en Industrie)
schijnt dit tegen te houden. De
culturen van Sony en Matsushita zijn
echter zo verschillend, dat
samenwerking op zijn zachtst gezegd wat
verrassend zou zijn. Daarnaast zijn er
nog de kleinere platen- maatschappijen
die vaak de smaakmakers van de
industrie zijn. Want de Compact
Cassette was nu net ideaal voor uiterst
kleine oplagen. Met de DCC zou dat net
zo makkelijk gaan, maar met de Mini
Disc is dat de vraag. Er kunnen
schijfjes worden geperst volgens het
CD-procede, maar dan zit je al snel aan
wat hogere oplagen. Er kan natuurlijk
1:1 gekopieerd worden, maar dat is weer
relatief arbeids intensief. Wie weet
heeft Sony hiervoor ook al een
oplossing, bijvoorbeeld een soort van
Sprinter zoals die voor DAT tape ooit
is aangekondigd. 1992 beloofde voor ons
Europeanen al interessant te worden, de
elektronica- industrie doet er nog een
paar schepjes bovenop: In het voorjaar
de introductie van DCC, halverwege het
jaar het complete CD-I programma en aan
het eind van het jaar de Mini Disc.

Hans Beekhuyzen. (Uit: Pro-Audio
Magazine, juli/augustus 1991)

INFORMATIEMAPPEN WETENSCHAPSLIJN

De Wetenschapslijn, onderdeel van PWT's
voorlichtings activiteiten, beantwoordt
per jaar zo'n 8500 vragen van mensen
die iets willen weten over wetenschap
of techniek. Veel vragen om algemene
informatie ('Heeft U wat over...?')
kunnen worden beantwoord door
toezending van een standaard
informatiemap. Hieronder volgt de lijst
van onderwerpen waarover momenteel
mappen beschikbaar zijn:

Aardbevingen
Acupunctuur
Agressie
AIDS
Angsten en fobieen
Autisme
Biotechnologie, algemeen
Biotechnologie, medische aspecten
Biotechnologie, planten
Broeikaseffect
Compact Disc
Computer en samenleving
Criminologie
Dementie
Demografische ontwikkelingen
Dierproeven
Energie, kernenergie
Energie, windenergie
Energie, zonne-energie
Energie: anders dan anders
Erfelijkheidsonderzoek
Ethiek en wetenschap
Europa 1992
Evolutie
Fractals en chaos
Fraude in de wetenschap
Geheugen
Geluidshinder
Genetische manipulatie
Hersenonderzoek
Het huis van de toekomst
Intelligentie
In vitro fertilisatie
Kanker
Kijken en zien
Kunstmatige intelligentie
Lasers
Milieu-problematiek
Ozonlaag-aantasting
Pool-onderzoek
Prenatale diagnostiek
Recycling
Ruimte-onderzoek en maatschappij
Slapen en dromen
Sport en doping
Straling in huis en op kantoor
Supergeleiding
Taal
Taal- en spraaktechnologie
Tele-informatiediensten
Toxicologie: werk, vrije tijd,
ziekenhuis
Toxicologie: voedsel, milieu
Transplantatie
Tropische regenwouden
Verkeer
Veroudering
Verslaving
Voorkoming van voedselbederf
Weerkunde

Per persoon kunnen maximaal 2
informatiemappen kosteloos worden
toegestuurd. Wilt u meer dan 2
informatie mappen ontvangen, dan kunt u
deze voor 3 gulden per stuk (incl.
verzend kosten) bestellen bij de
Wetenschapslijn.
Voor hen die niet op de gebruikelijke
manier kunnen lezen, kunnen mappen op
verzoek in aangepaste vorm gratis
worden verkregen bij de CBB in Ermelo,
bibliotheek voor aangepaste lectuur en
informatie, tel. 03417-51014.
Bel de Wetenschapslijn: tel. 06-8212144
(20 cent per minuut, op werkdagen
bereikbaar van 10 tot 16 uur). U kunt
ook schrijven naar: Stichting PWT,
Postbus 171, 3500 AD Utrecht.
(Uit: Iota, september 1991)

NATIONALE WETENSCHAPSWEEK 1991

Wetenschap?! Dat is toch iets voor
saaie bollebozen, wereldvreemde genieen
en verstrooide professoren... Eenmaal
per jaar krijgt iedereen de kans zelf
eens op onderzoek uit te gaan in de
wereld van wetenschap en techniek:
tijdens de Nationale Wetenschapsweek,
die dit jaar gehouden wordt van 6 t/m
13 oktober. Om tot de ontdekking te
komen dat wetenschap veel meer inhoudt
dan veel mensen denken. Wetenschap kan
een leuk en spannend avontuur zijn, vol
onverwachte wendingen. Wetenschap, dat
is een beetje magie en heel veel
mensenwerk!

De Stichting Nationale Wetenschapsweek
(SNW) organiseert dit jaar voor de
zesde keer dit grote wetenschaps
festival, in samenwerking met
universiteiten, musea, sterrenwachten
en onderzoeks instituten. Om te tonen
hoe veelomvattend wetenschap is, om te
laten zien hoe wetenschappers te werk
gaan en om mensen de kans te geven zelf
actief met wetenschap aan de slag te
gaan.

De Wetenschapsweek gaat op zondag 6
oktober van start met 'Wetenschap op
zicht'. Tijdens deze landelijke
wetenschapsdag presenteren zo'n 100
instellingen voor wetenschappelijk
onderzoek en onderwijs zich met een
speciaal programma van lezingen,
rondleidingen, films, demonstraties en
experimenten. Verder vinden er tijdens
deze week scholieren manifestaties en
lezingen- programma's plaats bij
diverse universiteiten. Een uitgebreid
overzicht van alle activiteiten is te
vinden in de gratis informatiekrant die
voor u klaar ligt in boekhandels,
VVV-kantoren en bibliotheken.

