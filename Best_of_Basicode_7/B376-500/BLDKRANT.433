433, maa 02 sep '91

REAL TIME CLOCK VOOR ATARI ST

Doorgaans zijn bezitters van een Atari
ST gelukkige computer gebruikers. De
machine is gebruikers vriendelijk en er
is een enorme hoeveelheid software voor
deze computer- familie beschikbaar. De
ST heeft helaas EEN groot mankement:
hij mist een ingebouwde klok die ook na
het uitschakelen van het systeem de
tijd bijhoudt. Elektuur ontwierp daarom
een schakeling die ook dat minpuntje
wegwerkt.

AANSLUITING OP PRINTERPOORT

Een van de krachtigste eigenschappen
van de Atari ST is het feit dat de
machine royaal van interfaces voorzien
is. Van deze eigenschap wordt hier
gebruik gemaakt om het elektronisch
uurwerkje op de computer aan te
sluiten. De kleine print krijgt een
plaatsje op de Centronics poort van de
ST, de poort voor de parallelle
printer. De schakeling is zo opgezet,
dat de printerpoort ook voor het
normale printwerk bruikbaar blijft. Wel
moet daartoe de printer-aansluiting in
de computer licht gemodificeerd worden.
Er is namelijk een extra I/O lijn
nodig, waarvoor een draadverbinding
moet worden gelegd. Deze ingreep is
technisch niet moeilijk, maar wel
omvangrijk: in de praktijk betekent het
aansluiten van de twee draadjes dat de
hele computer gedemonteerd moet worden!

De accu op de print kan vanuit de
computer worden bijgeladen. Het geheel
past keurig in een compact kunststof
kastje van 12x7x3 cm.

SOFTWARE OP FLOPPY

Bij de hardware is ook een diskette met
systeem software verkrijgbaar, die door
de Elektuur Produkt Service geleverd
wordt. Hierop staat een kant en klaar
programma (desk accessory) dat de
nieuwe klokfunctie ondersteunt.
Aangezien de broncode van het programma
(geschreven in de taal C) er ook op
staat, is het mogelijk voor de
gebruiker om zelf nieuwe functies eraan
toe te voegen. Daartoe is dan wel een
C-compiler nodig.

Alle verdere informatie, de
print-layout en de complete
bouwbeschrijving is te vinden in het
september-nummer van Elektuur, pag.
68-71.

TEST: DYNALINK 9624P POCKET FAXMODEM

De laatste vijf jaar zijn modems steeds
betaalbaarder geworden. Toendertijd
betaalde je voor een V21/V22 (300 full
duplex en 1200/75 bps) modem al snel
f.800. Wilde je een 'pocket modem', dan
was dat al snel meer dan f.1000.
Vandaag de dag koop je een V22bis (2400
bps) modem voor minder dan f.500. En
bijna allemaal zijn ze in hoge mate
compatibel met het Hayes protocol. Of
beter, een van de twee, want er zijn
grofweg twee versies. De oudste versie
beschikt niet over een niet-vluchtig
geheugen waarin telefoon- nummers
kunnen worden opgeslagen. De huidige
versie biedt die mogelijkheid wel.
Daarnaast zijn er kleine verschillen in
de zogenaamde S-registers. Deze
registers bepalen de configuratie van
het modem en zijn dus de vervangers van
de ouderwetse DIP schakelaars.

SNELHEID

Het Dynalink modem dat we hier bekijken
is een V22/V22bis modem en kan dus 300,
1200 en 2400 bps full duplex werken.
Daarnaast heeft het een faxmode, zodat
het, bij gebruik van de juiste
software, ook als fax kan fungeren. In
de faxmode wordt zowel zenden als
ontvangen ondersteund (er zijn
faxmodems die alleen kunnen zenden) op
9600 bps. Mocht de fax aan de andere
kant alleen lagere snelheden
ondersteunen, dan schakelt het Dynalink
modem terug. Hetzelfde gebeurt als de
kwaliteit van de lijn geen hoge
transmissiesnelheid toelaat.

AANSLUITINGEN

Zoals uit de term 'pocket faxmodem' al
blijkt, gaat het hier om een modem voor
portable gebruik. Met gesloten kapje
meet het modem slechts 14 x 6 x 2,5 cm.
Wordt het kapje verwijderd, dan
verschijnen twee 'amerikaanse' telefoon
aansluitingen en een 9-polige sub-D
connector. Op de telefoon aansluitingen
worden telefoon en PTT-net aangesloten.
De sub-D connector kan direct achterin
de PC worden gestoken. Er wordt een
kabel meegeleverd met aan computerzijde
zowel een 9- als 25-polige sub-D
connector. Het gebruik van deze kabel
heeft de voorkeur, de lengte van het
modem werkt als een hefboom waardoor de
connector op de PC nogal wat voor zijn
kiezen krijgt. Voor gebruik onderweg is
het echter wel handig, het scheelt het
meeslepen van een kabel. Ook een
voeding wordt meegeleverd, hoewel er
ook gewerkt kan worden op een 9 V
batterij. Die moet voldoende 'sap'
geven voor 2 uur zenden.

SOFTWARE

De Dynalink volgt de nieuwe Hayes
standaard zeer goed en wil dus
makkelijk en probleemloos werken met de
software die ik in huis heb. Standaard
wordt het programma Bitmodem
meegeleverd als communicatie programma.
Dit ondersteunt de meest gangbare
zendprotocollen zoals Xmodem, Ymodem,
Ymodem-batch, Ymodem-G en Kermit.
Verder wordt de aansturing van MNP5
modems ondersteund, iets dat overigens
niet door de Dynalink geboden wordt.
Zelf gebruik ik MTE, een pakket dat
softwarematig MNP5 emuleert waardoor
met het (niet-MNP5) Dynalink modem toch
een hogere snelheid en foutcontrole kan
worden bereikt.

Voor het verzenden van faxen wordt het
programma Bitfax - van dezelfde
leverancier als de communicatie
software - meegeleverd. Dit pakket - ik
beschikte over versie 3.02 - wordt
geleverd met een menuprogramma, vanwaar
de diverse programmadelen kunnen worden
gestart. Zo is er een apart programma
voor het verzenden, het geprogrammeerd
verzenden, het ontvangen en het
bekijken/printen. Dit zijn allemaal
TSR's en blijven dus in het geheugen
zitten. Dat kost al snel 60 tot 70 kb
kostbaar geheugen. Bovendien moet eerst
goed geexperimenteerd worden met de
volgorde van het inladen indien andere
software tegelijk wordt gebruikt. Ik
ben fanatiek WordPerfect Office
gebruiker en start dus alles vanuit de
WP Shell. Gek genoeg kost het
ontvangst- programmaatje dan ineens 300
kb: 60 kb geregistreerd en de rest
verdwijnt op mysterieuze wijze in een
zwart gat. Op zich geen ramp want als
je het programmaatje VOOR Shell laadt,
dan doet dit probleem zich niet voor.

De software heeft nog wat andere kleine
ongemakken, maar ook daar is makkelijk
omheen te werken. Zo zouden WordPerfect
5.1 files gelezen kunnen worden. Dit
gaat echter niet altijd goed. Ik vind
het veel handiger het te faxen document
als ASCII tekst weg te schrijven. Dat
gaat - mits de kantlijnen goed staan -
probleemloos. Ook het op het scherm
inzien van ontvangen faxen is niet
ideaal. Een 12 MHz 286 had met name
voor het scrollen duidelijk wat tijd
nodig. Zelfs mijn 25 MHz 386 deed nog
wat schokkerig.

Mocht de indruk zijn ontstaan dat de
software gebrekkig is, dan is dat
onterecht. Het werkt - afgezien van de
kleine ongemakken - uitstekend en
makkelijk. Helemaal interessant zijn
opties als uitgesteld verzenden en mail
merge (of heet dat hier fax merge). Met
de uitgesteld verzenden optie kunnen
documenten op een later tijdstip worden
verzonden. Bijvoorbeeld als het
telefoontarief laag is. Er kan
eenvoudig een lijst worden aangelegd
waarin de geadresseerde vanuit een
bestand wordt gekozen. Ook mergen werkt
met deze DBase III compatibele
database. De geadresseerden kunnen
eenvoudig aangestipt worden of op
categorie worden geselecteerd. Op die
manier kon ik 's avonds exposanten van
een beurs vragen om hun nieuws: bijna
50 faxen werden in vijf minuten
'geschreven' en 's avonds verzonden.
Een logboek van zowel verzonden als
ontvangen faxen wordt op de harde
schijf bijgehouden.

PRINTS

Doordat de software direct grafische
beschrijvingen van ASCII codes maakt,
ziet de fax er aan ontvangstzijde veel
beter uit dan wanneer een conventionele
fax aan zendzijde zou zijn gebruikt. De
scanners in faxen zijn nu eenmaal wat
minder. Voor de ontvanger is er een
bijkomend voordeel: de Dynalink
verbruikt alleen papier wanneer er nog
wat op staat. Fax't u een bericht van
drie regels, dan zal bij de ontvanger
maar een klein stukje papier worden
verbruikt (tenzij u dat in de software
anders instelt). Verder is er een
mogelijkheid tot gebruik van een
geleidevel waarop geadresseerde,
afzender en een korte boodschap kunnen
worden vermeld. Uiteraard wordt de
zendercode/naam, datum en tijd
meegezonden. De laatste twee betreffen
de systeemklok in de PC.

CONCLUSIE

Voor f.942 incl. BTW kunt u ook bijna
een conventionele fax kopen. En in veel
gevallen is dat ook aan te bevelen.
Want de fax software legt duidelijk
beslag op uw PC. Ik gebruik het echter
zowel als modem en als fax in
combinatie met mijn Commodore C286-LT
notebook. Dat geeft de mogelijkheid
vanuit hotels of vanaf beurzen overal
ter wereld naar het thuisfront te faxen
of modemen. Een telefoonkabeltje met
aan een kant de aansluiting op het
modem en aan de andere kant twee
banaanstekkers met krokodilleklemmen
lost daarbij in Europa het
stekkerprobleem op. Op het kantoor
wordt het modem gebruikt voor
fax-merge.

In de korte tijd dat ik het modem heb,
is het zeer intensief gebruikt. Door
een toevallige omstandigheid moesten er
in 3 dagen bijna 100 faxen uit. Twee
daarvan werden halverwege verbroken
door een slechte verbinding, alle
andere faxen gingen uitstekend.
(Hans Beekhuyzen)

INFORMATIE

Besproken produkt: Dynalink 9624P
pocket faxmodem
Systeemeisen (opgave fabrikant): MS-DOS
computer met 640 kb geheugen en 5 Mb
vrije ruimte op de harde schijf (in de
praktijk blijkt 1,5 Mb schijfruimte
voldoende).
Prijs: f.942 incl. BTW (795 excl. BTW)
Importeur: 2L computers, Postbus 192,
3870 CD Hoevelaken, tel. 03495-36294,
fax: 03495-34454.

NIEUWE CASIO DIGITAL DIARY

De nieuwe Casio SF-9500 Digital Diary,
het elektronische zakboek zouden wij in
het Nederlands zeggen, kent de
mogelijkheid om een RAM-kaart of een
specifieke extra kaart te gebruiken. De
SF-9500 is daarmee een stuk
veelzijdiger, maar ook duurder
geworden. De adviesprijs ligt nu rond
de f600,- en die van de RAM-kaart
ES-100 (64 Kb) rond de f300,-.
Weliswaar betaalt niemand die
adviesprijzen, maar uitkijken bij de
aankoop is op zijn plaats, zeker als
men de prijs vergelijkt met die van
Atari's Portfolio.

VEELZIJDIG

De Casio is ongekend snel en
veelzijdig. Maar dat was de voorganger
ook al. Een beetje onlogisch is de
onderverdeling in telefoonboek en
visitekaartjes, een korte en een lange
adreslijst. Die zouden heel goed
gecombineerd kunnen worden in EEN
database. Daarnaast is er een prettige
rekenmachine en overzichtelijke agenda
met overzichten en alarmeringen. Ook
dat was in het vorige model -dat de
trend van zulke digitale zakboeken
aangaf- al aanwezig. Verder is het
makkelijk om gegevens van de ene Casio
naar de andere over te brengen door
middel van een bijgeleverd snoertje.

NIEUWE MOGELIJKHEDEN

Nieuw in deze machine is de
mogelijkheid om een insteekkaart te
gebruiken. Er zijn dan enkele extra
knopjes die speciale funkties
aankunnen. Makkelijk is het de
beschikbare RAM-kaart (bijv. 64 Kb
extra) erbij te kopen voor backup of
voor gebruik van meerdere databases.
Voor communicatie met de bureau-
computer moet nog een extra setje
worden aangekocht. Extra kaarten en
mogelijkheden zijn deels nog in
ontwikkeling.

VERGELIJKING MET SHARP

Kritiek ten opzichte van de voorganger
is ook te leveren op deze Casio. Hij
heeft net zo'n klein scherm als z'n
voorganger, terwijl er in de
tussenliggende periode toch veel aan
LCD-techniek gepasseerd is. Sharp had
een nog veel kleiner schermpje vroeger,
maar is ook overgestapt op een
horizontaal schermpje, dat overigens
niet groter is. Wel is bij de
vergelijkbare zakcomputer en agenda van
deze concurrent veel meer mogelijk en
leverbaar op het gebied van speciale
kaarten. Verder zijn de Sharp en Casio
nu vrijwel gelijk in veel opzichten
(ook qua prijzen), dat wil zeggen Sharp
heeft zijn achterstand ingehaald.
(Hans Janssen)

