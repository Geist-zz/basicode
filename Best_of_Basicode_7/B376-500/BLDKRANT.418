418, maa 10 jun '91

PA0DOK

Tot onze grote ontsteltenis en
bedroefdheid is vorige week donderdag 6
juni, zeer plotseling, dr. Pieter
Vijlbrief overleden, op 68-jarige
leeftijd. Arts en zendamateur, oud
Basicode redacteur en informatica
specialist, schrijver van talloze
boeken- en software recensies, actief
voor (Hobby) Scoop sinds 1981, is hij
voor ons programma van onschatbare
waarde geweest. We betreuren zijn
heengaan zeer. Rust in vrede, Pieter.

COLUMBIA OP WEG

Na drie maal uitstel is de space
shuttle Columbia op woensdag 5 juni dan
toch van de grond gekomen voor de
onderzoeks missie STS-40. Twee keer
werd de lancering al uitgesteld wegens
technische problemen, o.a. met sensors
voor het meten van de temperatuur van
de raket brandstof, het computer
systeem en het navigatie systeem. Deze
problemen werden echter opgelost door
de haperende onderdelen te vervangen.
De dag voor de uiteindelijke lancering
werd nog een gedeelte van de isolatie
van de grote brandstoftank opnieuw
bevestigd nadat dit had losgelaten.

De Columbia had woensdag om 14.00 uur
(Ned. tijd) moeten vertrekken, maar een
dik wolkendek speelde de vluchtleiding
parten. De shuttle kon om 15.25 uur
toch nog gelanceerd worden, met aan
boord zeven astronauten.

BIOMEDISCH RUIMTE-ONDERZOEK

Deze missie van de Columbia, STS-40
ofwel de Spacelab Life Sciences-1
(SLS-1) missie, is de eerste
shuttlemissie die geheel aan biomedisch
onderzoek is gewijd. Het Europese
Spacelab, 7 meter lang en 5 meter in
doorsnee, is in het laadruim van de
shuttle gemonteerd. In Spacelab zijn 12
rekken en 14 kastjes in het 'dak' met
experimenten gevuld, die dienen om de
aanpassingen van het (menselijk)
lichaam aan gewichtloosheid te
bestuderen.

DESORIENTATIE EN RUIMTEZIEKTE

Aangezien het menselijk lichaam geheel
op de Aardse zwaartekracht is
afgestemd, levert het nogal wat
onaangename effecten op als deze kracht
ineens wegvalt. Het bekendste effect is
wel dat van de 'ruimteziekte': het
evenwichts orgaan laat het afweten. Met
behulp van de zwaartekracht duidt dit
op Aarde aan waar 'beneden' is, maar in
de ruimte gebeurt dit niet.

De aanduiding van het evenwichts orgaan
hoeft in de ruimte niet meer te kloppen
met de visuele waarneming, waardoor een
astronaut(e) gedesorienteerd kan raken.
Na enkele dagen lost het probleem zich
vanzelf op, maar tijdens die dagen is
circa de helft van alle ruimtevaarders
verminderd produktief. Genoeg reden
voor de NASA om te onderzoeken wat
hiertegen te doen valt. Aan boord wordt
dan ook onderzocht of er veranderingen
in de anatomie van het evenwichts
orgaan van de 29 ratten en 2478 kwallen
aan boord optreden. Als bekend is hoe
het lichaam zelf dit probleem in enkele
dagen oplost, is het misschien ook
mogelijk om met behulp van medicijnen
astronauten immuun te maken voor
ruimteziekte.

LANGDURIGE SHUTTLEMISSIE

Om de aanpassing van het menselijk
lichaam aan gewichtloosheid zo goed
mogelijk te kunnen bestuderen, is de
STS-40/SLS-1 een van de langste shuttle
missies tot nu toe. De vluchtduur zal 9
dagen, 3 uur en 30 minuten bedragen.
Naast bovengenoemde onderzoeken zal ook
gekeken worden naar het menselijk
skelet, spieren, bloed en lichaams
vloeistoffen. NASA hoopt op den duur
genoeg kennis in huis te hebben om
zonder problemen de vluchtduur te
kunnen verlengen, zodat medisch gezien
langdurige vluchten in het toekomstige
ruimtestation Freedom of zelfs (in
enkele jaren) naar Mars mogelijk zullen
zijn.

Meer over het onderzoek aan boord van
de Columbia volgt in een volgende
Beeldkrant. (Yvo Krijgsman)

MINI SATELLIET-ANTENNE

Antennes voor de ontvangst van
satelliet- signalen worden steeds
kleiner. Dat komt vooral door de
gestegen vermogens van grondstations en
satellieten. De antennes waarmee de
kanalen van de krachtige Astra
satelliet kunnen worden ontvangen
hoeven nog maar een doorsnede te hebben
van 60 cm en vooral op het
niet-bekabelde platteland ziet men ze
steeds vaker.

Meestal zijn ze in een lichte kleur
uitgevoerd en vallen ze nogal op. Niet
elke buurtbewoner is daar blij mee. De
nieuwe antennes, die in donkere kleuren
zijn gespoten en van een soort
metaalgaas zijn gemaakt, zijn minder
ontsierend (en ook veel minder
windgevoelig).

Het kan ook anders. Het Zwitserse
bedrijf Revox introduceerde vorige week
een antenne voor satelliet ontvangst
die een zeer geringe doorsnede heeft:
afhankelijk van de satelliet die men
wil ontvangen, 34 cm (voor de 32
omroepkanalen op Astra 1a en 1b) of 24
cm (TV-Sat en TDF voor zakelijke direct
broadcasting).

KUNSTSTOF LENS

Het apparaat lijkt een beetje op een
dichte schijnwerper. De antenne werkt
dan ook niet volgens het
schotelprincipe (waarbij een
parabolische vorm de parallel inkomende
signalen terugkaatst en bundelt in een
punt) maar met een lens. Achter het
bolle deksel van de antenne zit een
kunststof fresnel-lens die de inkomende
stralen bundelt. Fresnel- lenzen zijn
aan een kant plat en hebben aan de
andere kant een aantal ringvormige
prisma's die concentrisch zijn
aangebracht. Op deze wijze is een zeer
platte lens mogelijk. De kunststof waar
de lens in de antenne van is gemaakt
heeft een zodanige brekings index dat
de zeer kortgolvige satelliet signalen
(rond de 12 GHz) precies op een punt
samenkomen, en op dat punt bevindt zich
een gevoelige sensor. De antenne,
bedoeld voor buiten- montage, kost in
de Astra- uitvoering rond de duizend
gulden. (Uit: NRC Handelsblad)

DELFTS BLAUW

PTT Telecom heeft dan eindelijk de stap
gezet. Na jarenlange proefnemingen
heeft men besloten de abonnees een
nieuwe dienst aan te bieden. Halverwege
de maand mei berichtte de PTT
Nieuwslijn (06-0100) hierover. Elke
'enkelvoudige' telefoon aansluiting op
een computer gestuurde centrale kan
eenvoudig door de abonnee worden
doorgeschakeld naar een willekeurig
ander telefoonnummer in Nederland, zo
werd gemeld. Via een eveneens gratis
nummer (06-0505) zou de abonnee kunnen
horen of deze is aangesloten op zo'n
computer gestuurde centrale en of het
doorschakelen dus -in principe-
mogelijk zou zijn. Een tweede
voorwaarde is dat de abonnee beschikt
over een zogenaamd 'TDK'-toestel, dat
de nummers doorgeeft aan de
telefooncentrale middels toontjes. En
mocht de abonnee er niet helemaal uit
komen, dan kan deze altijd nog de
gratis 'helpdesk' (06-0421) bellen, zo
besloten beide melders en natuurlijk de
folder die PTT Telecom aan al haar
potentiele doorschakel clienten
stuurde. De 'Sterdienst Direct
Doorschakelen' vervangt zo de 'PTT
doorschakel dienst'. Een dienst die
sinds 1982 op abonnements basis
geleverd kon worden aan alle abonnees,
ook wanneer deze niet over een
TDK-toestel beschikten of op een
computer gestuurde centrale waren
aangesloten.

Nog voor het operationeel worden van de
dienst kwamen al enkele problemen aan
het licht. Zo blijken alarmkiezers en
huiscentrales de haperende kiestoon van
de doorschakel dienst niet te herkennen
als geldige kiestoon en daardoor in het
ongerede te raken. Ook schuilt er
gevaar in het ongemerkt omleiden van
faxen naar apparaten van de concurrent
door duistere figuren, of het
doorschakelen van 'openbare' bemeterde
telefoon toestellen naar een gewenst
interlokaal nummer. Voor het vervolgens
kiezen van het eigen nummer rekent het
bemeterde toestel het lokale tarief (15
a 25 cent per 5 minuten), terwijl PTT
Telecom niet alleen dat (f 0,15) maar
ook nog eens f 1,95 voor de service en
het interlokale tarief (f 1,05) op de
rekening zet...
[WOEF]

OUDE COMPUTER TIJDBOM VOOR MILIEU

Volgens de Consumentengids van deze
maand (juni 1991) vormen de veelal
broomhoudende brandvertragers in de
kunststof delen van electronica een
tijdbom voor het milieu. Bij verhitting
van broomhoudende stoffen tot enkele
honderden graden Celsius ontstaan
namelijk broomdioxinen en
broombenzofuranen. Wat gebeurt er nu
wanneer een computer wordt afgedankt?
Bij storting komt er broom in de bodem
en bedreigt het grondwater, bij
verbranding verspreiden de
broomdioxinen zich door de lucht. Net
zoals chloordioxinen en -furanen
ontstaan bij verhitting van chloor; de
chloorhoudende kunststof PVC wordt om
die reden als uiterst
milieu-onvriendelijk beschouwd. Uit
onderzoek is gebleken dat broomdioxinen
net zo giftig zijn als chloordioxinen.
Waarschijnlijk zal er pas over enkele
jaren een Europees verbod komen op het
gebruik van broom in brandvertragers.

SNEL MAATREGELEN NODIG

Vanaf nu zou de industrie vrijwillig
moeten afzien van broom in
brandvertragers, en de al bestaande
apparatuur moet als chemisch afval
worden ingezameld. Onderzoek moet
uitwijzen hoe vernietiging het beste
kan gebeuren en of hergebruik eventueel
is te realiseren. De Stichting Senrec
zal volgend jaar beginnen met een
experimentele sloopstraat voor
elektronische apparaten, dus het begin
is er.

Behalve broom vond de Consumentenbond
ook andere weinig milieuvriendelijke
zaken in computers: vast ingebouwde
NiCad accu's, antimoon, PVC, chroom,
koper, lood, arseen en zink. PVC werd
ook aangetroffen in diskettes, maar
alleen in de maat 5,25 inch. De 3,5
inch exemplaren zijn PVC-vrij, soms op
de krimpfolie om de doosjes na.
Gelukkig worden de 5,25'' floppies
steeds minder gebruikt.

Meer informatie in de Consumentengids
van juni 1991, te bestellen via tel.
070-3847847.
Chris van Offeren, Scoop-redactie.

