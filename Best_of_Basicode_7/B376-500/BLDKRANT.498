498, maa 18 mei '92

GESLAAGDE VLUCHT ENDEAVOUR

De in de nacht van 8 op 9 mei
gelanceerde space shuttle Endeavour
heeft zijn eerste vlucht inmiddels
achter de rug. In de cockpit van de
shuttle verliep alles voorspoedig,
enkele kleine tegenslagen als verstopte
lucht- filters daargelaten. Buitenboord
daarentegen..

De astronauten Rick Hieb en Pierre
Thuot verlieten de shuttle zondagnacht
10 mei voor hun eerste ruimtewandeling,
waarbij ze een kunstmaan van een nieuwe
motor moesten voorzien. Ze bevestigden
een platform op de robotarm van de
shuttle, waarop Thuot plaats nam. De
arm werd buiten het laadruim
uitgestrekt, terwijl de shuttle in de
richting van de Intelsat-VI-F3
kunstmaan werd gebracht. Thuot zou nu
een grijpstang moeten bevestigen aan de
bodem van de satelliet.

MISLUKTE KRACHTTOER

De bevestiging van de stang bleek meer
problemen op te leveren dan verwacht.
Wanneer Thuot probeerde de stang aan de
bodem van de satelliet vast te maken,
dreef deze door de uitgeoefende
spierkracht weg van de shuttle. Na de
eerste poging werd de Endeavour weer
richting satelliet gestuurd voor een
nieuwe poging. Hetzelfde probleem deed
zich echter weer voor, en deze keer
begon de satelliet zo erg te tuimelen
dat van verdere pogingen die dag moest
worden afgezien.

Een tweede ruimtewandeling werd
uitgevoerd, waarbij opnieuw een aantal
pogingen werd gedaan om de satelliet te
grijpen. Thuot slaagde er weliswaar in
om de stang in de juiste positie te
brengen, waarna de rotatie twee klampen
aan de uiteinden had moeten laten
dichtslaan. Toen deze open bleven,
probeerde Thuot ze handmatig te
sluiten, waardoor de Intelsat-VI weer
begon te tuimelen. Een andere aanpak
zou uitkomst moeten bieden.

RUIMTEWANDELING DOOR DRIE PERSONEN

Op voorstel van de commandant van de
Endeavour, Dan Brandenstein, werd een
zeer gewaagde laatste reddings poging
ondernomen. Voor het eerst in de
geschiedenis zouden drie ruimtevaarders
tegelijk een ruimtewandeling (EVA)
maken. Nadat de vorige dag nagegaan was
of drie man tegelijk in de luchtsluis
pastten, gingen de astronauten
woensdagnacht 13 mei het laadruim in.
De aan de EVA toegevoegde astronaut was
Tom Akers, die zou helpen bij het
vasthouden van de satelliet.

De drie mannen stelden zich op in een
driehoek, waarbij Akers en Hieb gebruik
maakten van voetsteunen die voor een
andere EVA bedoeld waren. Geleidelijk
bracht Brandenstein toen de shuttle
richting kunstmaan, tot deze op 8 a 10
voet boven het laadruim hing, voor de
hoofden van de ruimtewandelaars. Nadat
de orientatie van de Endeavour zo
aangepast was dat de Intelsat-VI recht
boven het laadruim hing, grepen de drie
astronauten hem tegelijk om te
voorkomen dat hij opnieuw zou gaan
tuimelen.

MET NIEUWE RAKETMOTOR OVERBOORD

Toen de grijpstang eenmaal stevig
bevestigd was, werd het uiteinde
hiervan gegrepen met de robotarm. Deze
bracht de Intelsat tot boven diens
nieuwe raketmotor. Na het verwijderen
van de grijpstang kon de raket motor
bevestigd worden, en de elektrische
verbindingen konden worden gemaakt.

Toen de astronauten zich weer bij de
luchtsluis bevonden, werd het commando
gegeven om de satelliet met veren uit
het laadruim te stoten, maar dit bleef
zonder resultaat. Na het corrigeren van
de elektrische bedrading kon de
Intelsat-VI bij de tweede poging alsnog
overboord worden gezet. Niet lang
daarna werd de nieuw bevestigde motor
afgevuurd, om de satelliet in de
richting van diens geplande
geostationaire baan te sturen. Twee
jaar eerder had de originele motor dit
werk moeten volbrengen, maar door een
fout in de bedrading werd de laatste
trap van de lanceerraket niet
afgestoten. De raketmotor kon hierdoor
niet worden afgevuurd, en werd
afgestoten, zodat alleen de reddings
poging met de shuttle de satelliet nog
operationeel kon maken. Deze zal vanaf
juli worden ingezet voor het doorseinen
van de Olympische Spelen in Barcelona.

Donderdagnacht 14 mei werd nog een
vierde ruimtewandeling uitgevoerd door
Kathryn Thornton en, opnieuw, Akers.
Zij probeerden constructie technieken
voor het toekomstige ruimtestation
Freedom uit. Thornton was pas de tweede
Amerikaanse vrouw die een
ruimtewandeling maakte.

UNIEKE 'PARACHUTE-LANDING'

De shuttle werd afgelopen zaterdag 16
mei op de luchtmachtbasis Edwards aan
de grond gezet, om circa 23:00 uur
Nederlandse tijd. Bij de landing werd
voor het eerst gebruik gemaakt van een
remparachute, die de remweg van de
Endeavour drastisch zou bekorten. Het
parachute-systeem zal in de toekomst
ook voor andere shuttles gebruikt
worden.

Deze shuttlevlucht was voor de NASA een
zeer belangrijke, omdat hiermee werd
aangetoond dat de mens voor sommige
opdrachten gewoonweg onmisbaar is op
ruimtevluchten. Aldus is deze vlucht
een mooie opsteker voor NASA: niet
alleen is de Intelsat-VI naar zijn
hogere baan gestuurd, maar ook het
publieke imago van de ruimtevaart
organisatie is flink gestegen.

De volgende shuttlemissie, die in juni
moet starten, zal een 13-daagse vlucht
voor microzwaartekracht onderzoek zijn.
Yvo Krijgsman

MIR KAMPT MET STORINGEN

De overkomsten van dit Russische
ruimtestation zijn inmiddels weer in de
late middag en avond gekomen en er is
dus weer meer radioverkeer op de
VHF-frequenties, helaas op de 145.550
mc buiten packet radio nog maar
mondjesmaat. De bemanning houdt zich
voornamelijk bezig met onderhoudswerk
en het zorgdragen voor de goede
standregeling. Op 6 mei 1992 deden er
zich 2 vervelende storingen voor: eerst
viel de spanning uit van de Antares (de
transceiver voor verkeer via de SR
Altair) en daarna liet de SUD, de
girodyna standregeling het -weer eens-
volledig afweten. Zij kregen het
probleem onder de knie, maar o.a. boven
Australie was er voor de
'conventionele' manier om de stand te
corrigeren veel brandstof nodig.

PROGRAMMA OPERATIES VOOR MIR 1992

Progress-M13: Start op 30 juni 1992,
aankomst bij MIR op 2 juli 1992. Buiten
de normale vracht (voedsel, water,
brandstof, zuurstof, post, etc.) zullen
met dit vrachtschip ook de experimenten
voor de vlucht van de Franse kosmonaut
worden aangevoerd.

Soyuz-TM15: Start op 26 juli 1992,
aankomst bij MIR op 28 juli 1992. Met
deze S-TM gaan de 2 Russische aflossers
samen met een Franse gastkosmonaut naar
MIR. Terugkeer van de S-TM14 met de
afgeloste (die welke nu aan boord is)
bemanning en de Fransman op 9 aug.

Progress-M14: Start op 14 aug. 1992,
aankomst bij MIR en koppeling aan de
achterste (Kvant-1) koppelpoort op 16
aug. 1992. Met deze Pr-M wordt de
standregelings motor aangevoerd, die
moet worden aangebracht in de top van
de Sofora mast op Kvant-1. Deze
aanvulling op de standregeling van het
complex is dringend nodig. Het goed in
de hand houden van de draaiing rond de
X-as (roll) zal aan deze motor op de 14
meter hoge mast worden toevertrouwd. De
700 kg wegende motor is een eenvoudig
pakket met straalpijpen, die zelf een
flinke hoeveelheid brandstof bij zich
heeft. De motor wordt in de
Progress-M14 geladen in de
middensectie, die dit keer dus geen
brandstoftanks heeft. Bovendien zal
deze sectie niet op druk worden
gebracht. Niet lang na de aankomst van
de Pr-M14 zal men een of meer
ruimtewandelingen gaan maken om de
motor te installeren. De Sofora mast,
die is uitgerust met koppelingen
bestaande uit vorm-geheugen materiaal,
zal naar de motor in de Pr-M worden
gebogen om deze op te pikken. Als het
allemaal doorgaat kunnen we rekenen op
veel rode-oortjes luisterwerk!
Chris v.d. Berg, NL-9165/A-UK3202

ESA WEKT GIOTTO UIT WINTERSLAAP

De Europese ruimtesatelliet Giotto, die
in 1986 een ontmoeting had met de
komeet Halley, is na bijna zes jaar uit
haar winterslaap gehaald voor een
ontmoeting met een andere komeet. Op 10
juli zal Giotto de kern van Grigg
Skjellerup van dichtbij benaderen, zo
heeft de Europese ruimtevaart
organisatie ESA vorige week in Parijs
meegedeeld.

De organisatie had drie dagen van zeer
voorzichtig manoeuvreren nodig om de
satelliet, die zich momenteel op een
afstand van 219 miljoen kilometer van
de aarde bevindt, 'wakker' te maken.
Zij maakte daarbij gebruik van het Deep
Space Network van de Amerikaanse
ruimtevaart organisatie NASA bij
Madrid, die over een 70 meter grote
schotelantenne en een 95 kw-zender
beschikt.

NOG STEEDS IN LEVEN

Giotto bleek de signalen met haar 20 cm
lange antenne goed op te pikken. Eerst
kwam er in Madrid een zwak teken van
leven terug. Dit duidde erop dat de
satelliet, die begin juli 1985 van de
Europese lanceerbasis Kourou in Frans
Guyana in de ruimte was gebracht, na
bijna zeven jaar verblijf in de donkere
kosmos nog steeds in leven was.

Een complete diagnose toonde aan dat
Giotto nog helemaal 'gezond' is. Alle
systemen, inclusief het zonnepaneel,
werken uitstekend. Met een serie
ingewikkelde operaties is ESA erin
geslaagd de ruimtesonde zo te keren dat
de grotere richtantenne naar de aarde
wijst. Op die manier konden de
specialisten van de ruimtevaart
organisatie de satelliet goed
onderzoeken. Om de paar dagen zullen
deskundigen het contact herstellen met
Giotto om te controleren of alles nog
goed gaat.

SPECTACULAIRE ONTMOETING

Giotto had op 14 maart 1986 een
spectaculaire ontmoeting met de komeet
Halley. Met een snelheid van 65
kilometer per seconde scheerde de
satelliet astronomisch gezien
'rakelings' langs de kern van de
komeet. Dat was op een afstand van 605
kilometer. Bij deze ontmoeting werd
Giotto gebombardeerd met een regen van
stofdeeltjes, afkomstig van de komeet.
Wat sommigen beschouwden als een
zeldmoord missie, werd een
overlevingstocht. Het extra schild
waarmee men Giotto had uitgerust bleek
een goede bescherming te zijn.

Na de succesvolle missie, waarbij de
satelliet elke 4 seconden foto's
stuurde van (volgens de
sterrenkundigen) prima kwaliteit,
dompelde ESA Giotto in een winterslaap.
Dat wil zeggen, men zette alle
boordsystemen (behalve de meest
essentiele) af, om stroom en brandstof
te besparen. De satelliet maakte in de
tussentijd elke tien maanden rustig een
rondje om de zon, op een afstand van
tussen de 100 en 200 miljoen kilometer
van de aarde.

SCHONE SLAAPSTER GEWEKT

Ruim twee jaar geleden besloot ESA de
satelliet voor een nieuwe expeditie in
te zetten. Begin maart 1990 gaf de
Europese organisatie de slapende Giotto
een duwtje in een andere richting, op
weg naar de komeet Grigg Skjellerup. De
satelliet reageerde op de radio
signalen vanaf de aarde, maar zette
haar winterslaap voort.

Nu is Giotto echt wakker gemaakt om het
onderzoek naar de andere komeet uit te
kunnen voeren. Astronomen zijn zeer
blij met de nieuwe expeditie. De tocht
naar Halley verschafte al heel veel
boeiende gegevens voor het
wetenschappelijk onderzoek naar de
materialen waaruit een komeet bestaat.
De onderzoekers zijn daarin zeer
geinteresseerd, omdat zij ervan uitgaan
dat de bouwstenen van een komeet
dezelfde zijn als die waaruit de
planeten, zoals de aarde, 4,5 miljard
jaar geleden zijn ontstaan. (Bron: ANP)

