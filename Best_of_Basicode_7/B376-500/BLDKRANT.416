416, maa 03 jun '91

JUNO-MISSIE SUCCESVOL

Deze door de Russische Narodniy bank
gefinanceerde bijdrage van Groot
Brittannie aan een bemand ruimtevaart
project werd op 26 mei 1991 besloten
met de landing van de Soyuz-TM11 op 68
KM ten ZO van Dzhezkazgan in Kazakhstan
om 1005UTC. Aan boord bevonden zich
Afanasyev en Manarov met hun gaste
Helen Sharman. Helen vertelde op de
amateurfrequ. 145.550 Mc, dat zij een
fantastische tijd aan boord van het MIR
station heeft gehad. Zij zou heel graag
nog wat gebleven zijn. Zij heeft geen
gezondheids problemen gehad en hoopt,
dat de door haar uitgevoerde
experimenten zinvol zijn geweest.

TERUGKEER SOYUZ-TM11

Aan de eigenlijke landing gingen vele
uren met druk werk vooraf. Om ong.
0300UTC namen Helen en Afanasyev en
Manarov afscheid van de achterblijvende
crew (Artsebarskiy en Krikalyov) en
sloten het luik om 0345UTC. Men maakte
los van MIR om 0613UTC. Geruime tijd
bleef S-TM11 naast MIR vliegen om
foto's te maken van de buitenkant van
MIR, het allerbelangrijkste was foto's
maken van de beschadigde Kurs antenne
op de Kvant-1 (daarover later). De
eerste remimpuls werd om ong. 0650UTC
gegeven.

SOYUZ-TM12 OVERGEZET

Op 28 mei 1991 rond 1044UTC werd de
S-TM12 overgezet van de voorste naar de
achterste koppelpoort. Tijdens de 1ste
overkomst van het MIR complex hier was
S-TM12 bezig aan een autonome vlucht.
De kosmonauten werkten vanuit S-TM12
met TsUP op de 121.750mc. Van de
gelegenheid werd gebruik gemaakt de
beide Kurs naderings systemen te
beproeven. De koppeling zelf werd
handmatig uitgevoerd. Tijdens de
passage hier was S-TM12 45 meter van
MIR verwijderd. De koppeling zelf zou
nog binnen ons bereik moeten
plaatsvinden, maar Artsebarskiy haastte
zich niet en pas bij de volgende
doorgang kon worden geconstateerd, dat
deze was geslaagd en de kosmonauten
zich weer a/b van het MIR station
bevonden.

PROGRESS-M8 GELANCEERD NAAR MIR

Op 30 mei 1991 te 0804UTC werd dit
vrachtschip vanaf Baykonur gelanceerd.
Hieruit blijkt, dat men er zeker van
is, dat het Kurs systeem aan de
voorzijde van MIR goed werkt. Drie uur
na de lancering konden de zenders van
Pr-M8 hier al worden ontvangen op de
922.755, 166.140 en 165.875 MHz. De
vlucht naar MIR duurt ongeveer 48 uur.

GESPREK HELEN SHARMAN MET MIR-CREW

Tijdens doorgang in oml. 30239
(1143-1150UTC) voerde Helen een gesprek
met de MIR bemanning. Mogelijk vanaf
Sterrestad of TsUP. Zij vroeg of het
MIR station er nog net zo uitzag als
toen zij aan boord was. De crew
vertelde, dat het nog een enorme rommel
was, maar nu er minder mensen a/b waren
was dat niet zo erg. Artsebarskiy liet
nog even de muziek horen, die men had
afgespeeld tijdens haar afdaling. Helen
vertelde ook nog, dat zij op de TV het
omkoppelen van de S-TM12 had kunnen
zien.

TOEKOMSTPLANNEN

De Ozons (roepnaam voor Artsebarskiy en
Krikalyov) zullen iets meer dan 4
maanden a/b van MIR blijven. Bij hun
aflossers Volkov en Kaleri zal ook een
Oostenrijkse kosmonaut meekomen. De
Ozons zullen veel ruimte wandelingen
gaan maken. Weer een om die
zonnepanelen van Kristall naar Kvant-1
over te zetten, maar ook om het Kurs
systeem van Kvant-1 te repareren. Een
der schoteltjes van die antenne lijkt
spontaan te zijn weggevlogen. Verder is
een r/w nodig voor het verplaatsen van
zonne batterijen, om in de toekomst
koppelen van de Russische space shuttle
Buran-2 met de Kristall module mogelijk
te maken.
Chris v.d. Berg, NL-9165/A-UK3202

VENUS ONTSLUIERD DOOR MAGELLAN

De planeet Venus is in de afgelopen
acht maanden 'totaal ontsluierd' door
de radar van de Amerikaanse ruimterobot
en Venus verkenner Magellan. De radar
signalen werden door computers omgezet
in foto's. Het aldus 'blootgelegde'
beeld van de planeet onder haar
verhullende wolkensluiers geeft enorme
vulkanen te zien, diepe dalen, vlakke
'pannekoekachtige' formaties en iets
wat lijkt op een verpletterd insect,
zegt het Amerikaanse ruimtevaart bureau
NASA. De robot werd in 1990 gelanceerd
om Venus in kaart te brengen en heeft
dit in het eerste deel van zijn missie
-in de acht maanden tot 15 mei- reeds
voor 84 procent gedaan. (Bron: ANP)

NEPTUNUS-ATMOSFEER ZEER AKTIEF

Hoewel het al bijna twee jaar geleden
is dat Neptunus bezocht werd door het
onbemande ruimteschip Voyager, is er
nog steeds nieuws te melden over deze
planeet. Een belangrijke vraag over
Neptunus is hoe het komt dat de planeet
zo'n aktieve atmosfeer heeft. De
planeet ontvangt op zijn grote afstand
tot de Zon slechts 1/900 van de energie
die op Aarde ontvangen wordt. Toch
komen er zeer snelle winden voor in de
atmosfeer van deze gasreus, wat in
scherp contrast staat met de tamelijk
'saaie' atmosfeer van Uranus. Deze
laatste kreeg dan ook al snel de
bijnaam 'De Blauwe Pingpongbal'.

ENERGIE NIET AFKOMSTIG VAN DE ZON

Aan de hand van radiosignalen die
afkomstig waren van Neptunus'
magnetisch veld, werd bepaald dat de
planeet in 16 uur en 7 minuten
ronddraait. Aan het 'oppervlak' van de
planeet blijven de winden achter bij de
hoge omwentelings snelheid, maar er
zijn winden met bijna de geluids
snelheid op Neptunus gesignaleerd door
de Voyager-2. Waar komt de hiervoor
benodigde energie vandaan?

De nieuwste theorie is dat tussen het
snel roterende binnenste en de
langzamer draaiende buitenste delen van
de planeet nogal wat wrijving voorkomt,
en de warmte die vrijkomt als
opstijgende gassen worden afgeremd door
hogere delen van de atmosfeer zou
kunnen dienen als motor achter de
atmosferische processen. Deze theorie
wordt mooi bevestigd door de
waarnemingen van Voyager-2, die laten
zien dat aan de polen de windsnelheden
hoger zijn dan aan de evenaar; de
vanuit de 'kern' opstijgende deeltjes
hebben hier dan ook minder te maken met
een afremming.

GERINGE INVLOED ZONNE-AKTIVITEIT

Andere waarnemingen laten zien dat de
invloed van de Zon op Neptunus nog
kleiner is dan het bovenstaande al laat
zien. Astronomen hebben namelijk al 18
jaar lang de kleurvariaties in de
Neptunus- atmosfeer in de gaten
gehouden, en de variaties leken gelijk
op te gaan met variaties in de zonne
aktiviteit; de verhoogde ultraviolet
straling bij een zonnemaximum leek
organische stoffen in de atmosfeer
donkerder te kleuren. In 1990 ging het
schijnbare verband tussen de twee
verschijnselen echter verloren, en nog
steeds moet worden gezocht naar nieuwe
verklaringen. Mogelijk zullen hier de
resultaten van de Voyager-2 missie goed
van pas komen... (Yvo Krijgsman)

NIEUW GIROTEL OFF-LINE PROGRAMMA

De verspreiding van het nieuwe Girotel
Off-line programma is begonnen. Enkele
honderden Girotel abonnees hebben het
pakket al gekregen. Het is de bedoeling
dat VOOR 1 augustus alle 45.000
abonnees die Girotel gebruiken de
nieuwe versie in huis hebben. De
abonnees krijgen het pakketje zowel op
5,25 als op 3,5 inch schijfjes
aangeleverd.

Met het nieuwe Off-line programma kan
men alle Girotel- zaken zoals
overschrijvingen en acceptgiro's, maar
ook girobus berichten, zonder telefoon
verbinding voorbereiden. Het voordeel
ten opzichte van het oude Off-line
programma is dat men al de Girotel-
zaken tegelijk kan afhandelen. EEN
telefoontje is voldoende. Wanneer u na
het verzenden van een bestand
bijvoorbeeld uw saldo van de girospaar
rekening wilt bekijken, hoeft niet
opnieuw telefonisch contact te worden
gezocht met de Girotel computer.

LUSTRUM GIROTEL

Inmiddels beleefde Nederlands eerste
dienst op het gebied van Telebanking
zijn eerste lustrum: op 13 februari
1986 begon de Postbank met bankieren
voor zakelijke en particuliere
abonnees. Scoop luisteraars deden in de
beginperiode massaal mee aan de proeven
en velen werden later abonnee. Men zal
er geen spijt van hebben gehad. De
Postbank dienst is nog steeds een van
de meest goedkope en veelomvattende
diensten op dit gebied. (Hans G.
Janssen)

MUURKRANT DATABANK VERNIEUWD

De vereniging de Muurkrant, die al
bijna tien jaar aktief is op het gebied
van videotex, heeft op 1 mei 1991 een
geheel nieuw videotex pakket in gebruik
genomen. De secretaris, Ger Kruger,
vertelde dat het oude videotex pakket
niet meer voldeed aan de huidige eisen
van zowel medewerkers als vaste
gebruikers van de Muurkrant databank.
Het nieuwe videotex pakket maakte het
echter wel noodzakelijk een nieuwe,
snellere computer aan te schaffen. De
keus is daarbij gevallen op een 25 MHz
AT 386.

Wim Zonneveld, voorzitter van de
vereniging, is ervan overtuigd, dat met
de in gebruik name van zowel de nieuwe
computer als het geavanceerde videotex
pakket de Muurkant databank optimaal
aan de hogere eisen van de hedendaagse
videotex gebruiker kan voldoen. Zo
biedt het vernieuwde systeem, naast de
dagelijkse actuele berichtgeving op het
gebied van zendamateurisme, media,
ruimtevaart, enz., nu ook de
mogelijkheid tot 'chatten',
telesoftware en voor begunstigers van
de vereniging aanzienlijk meer
faciliteiten.

De Muurkrant databank is 24 uur per dag
bereikbaar onder telefoonnummer
070-3648909. Er kan dankzij de
multispeed modems op alle snelheden
worden ingelogd, maar er dient wel
gebruik gemaakt te worden van gangbare
videotex software, zoals ondermeer
verkrijgbaar bij de PTT Primafoon
winkels.

TEYLER MILIEUPRIJS

Het Teyler Museum in Haarlem heeft
vorige week donderdag (30 mei) uit 22
inzendingen de Teyler Publieks Prijs
voor particuliere initiatieven op
milieu-gebied toegekend aan de
Stichting Landelijke Milieu Databank
Politie. De prijs bestaat uit een
geldbedrag van 15.000 gulden. De jury
noemt de in 1988 opgerichte Milieu
Databank, gevestigd in het Friese
Sexbierum, van groot belang voor met
name mensen die zijn belast met de
handhaving van milieuwetten. Het
betreft een particulier initiatief van
enkele medewerkers van rijks- en
gemeentepolitie. De Milieu Databank is
bereikbaar met computer en modem via
het nummer 05179-1888, met snelheden
van 300 tot 2400 bps full duplex.
Lijn-instelling: 8 bits, geen pariteit,
1 stopbit. (zie ook Beeldkranten 260 en
403)

