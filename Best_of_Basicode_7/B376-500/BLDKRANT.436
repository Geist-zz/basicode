436, maa 16 sep '91

DISCOVERY BESTUDEERT OZONLAAG

In de nacht van donderdag 12 op vrijdag
13 september, kort na 1 uur Nederlandse
tijd, is vanaf de basis Cape Canaveral
space shuttle Discovery gelanceerd voor
de STS-48 missie. De shuttle, met 5
astronauten aan boord, wordt aanstaande
woensdag terug verwacht.

Het hoofddoel van STS-48 is de
ontplooiing van de Upper Atmosphere
Research Satellite (UARS), die de
bovenlagen van de atmosfeer en met name
de ozonlaag in kaart moet brengen. De
lancering van UARS was eigenlijk voor
november voorzien, maar bij herziening
van het lanceer schema na vertragingen
bij andere vluchten kreeg UARS voorrang
op andere ladingen.

Binnen de levensduur van 18 maanden van
deze satelliet willen onderzoekers twee
winters lang de afbraak van de ozonlaag
in de gaten houden, waardoor een
lancering deze herfst vereist was. Voor
de observatie van de ozonlaag heeft de
zeven ton zware UARS de beschikking
over tien experimenten van onderzoekers
uit Amerika, Frankrijk, Groot
Brittannie en Canada.

VOORBEREIDINGEN

De vorige vlucht van de Discovery
eindigde op de landingsbaan van Cape
Canaveral met een landing die niet
geheel volgens plan verliep. Bij het
neerkomen liepen alle banden van het
landings gestel schade op, waardoor zij
voor deze vlucht vervangen moesten
worden.
Sinds 13 augustus staat Discovery op
lanceer platform 39A, het enige shuttle
platform dat nu in gebruik is voor de
lanceringen van Discovery en Atlantis.
Nadat de Columbia was overgevlogen naar
diens bouwer Rockwell voor groot
onderhoud, zag NASA de kans schoon om
platform 39B onder handen te nemen
zonder ontregelingen van het lanceer
schema te veroorzaken. De twee
vluchtwaardige shuttles zullen tot
begin volgend jaar het platform delen.

ERVAREN BEMANNING

Opvallend aan de bemanning van STS-48
is dat deze bestaat uit 4 ervaren
astronauten, die allen een militaire
shuttle vlucht hebben gemaakt, en
slechts 1 'rookie' of 'groentje'.
Commandant John O. Creighton heeft twee
missies gevlogen, waarbij hij in totaal
11 dagen in de ruimte bleef. Kenneth S.
Reightler, piloot, werd in 1987
geselecteerd en heeft nog geen vlucht
ervaring opgedaan. De mission
specialists James F. Buchli, Mark N.
Brown en Charles D. Gemar hebben
respectievelijk 3 missies (15 dagen),
en tweemaal 1 missie (5 dagen)
gevlogen.

SHUTTLE BOVEN NEDERLAND?

De Discovery zal een baan volgen op een
hoogte van 541 kilometer, wat
uitzonderlijk hoog is voor een shuttle
vlucht. De inclinatie van de baan zal
57 graden bedragen, waardoor het
grootste deel van het aardoppervlak
binnen het bereik van de shuttle ligt,
en deze zal dus mogelijk ook boven
Nederland passeren.
(Yvo Krijgsman)

GERUCHTEN OVER VERKOOP MIR WEERLEGD

Pas lang na de eerste oprispingen kwam
de aap in Moskou uit de mouw.
Functionarissen van Glavkosmos hadden
tijdens een bezoek aan Washington
allerlei ruimtevaart zaken voor verkoop
aangeboden. Glavkosmos is een staats
orgaan belast met de promotie, het
voorbereiden van vormen van
samenwerking, liaison, voorlichting,
etc. Het Witte Huis heeft met klem
ontkend dat men ook maar iets van de
Russen zou willen kopen. In Moskou
verklaarde het hoofd van NPO Energiya,
de hoofdconstructeur Semyonov (lid
Staats commissie bemande ruimtevaart)
dat er van plannen om MIR te verkopen
geen sprake was. NPO Energiya
exploiteert samen met enkele andere
NPO's (Wetenschappelijk- Industriele
Organisaties) het MIR-station. Dat
blijft zo, volgens Semyonov. Glavkosmos
heeft daar niets mee te maken. Wel mag
het station in de toekomst ook als
internationaal laboratorium worden
gebruikt op basis van overeenkomsten.
Het voorbereiden van zulke
overeenkomsten wordt wel eens aan
Glavkosmos toevertrouwd.

MIR-BEMANNING: NORMALE ROUTINE

MIR komt alweer vroeg in de avond over
en er is tijdens 2 of 3 doorgangen
radioverkeer. Het verkeer gaat over
routineklussen: het regelen van de
stand van het station, reparaties en de
inventarisatie van datgene wat wel en
wat niet weggegooid mag worden. Op 10
september werd de 35ste verjaardag van
Artsebarskiy gevierd. Hij snakte naar
een koud biertje.

Voor 2 oktober a.s. staat de lancering
van de Soyuz-TM13 gepland. Alle
beschikbare bronnen blijven erbij, dat
deze vlucht (met een Oostenrijker en
een Kazakh) gewoon doorgaat.
Chris v.d. Berg, NL-9165/A-UK3202

KORTEGOLF-NIEUWTJES

De Zwitserse en Franse PTT's hebben een
overeenkomst gesloten voor de bouw van
een nieuwe 500 kilowatt sterke
kortegolf zender in Frans Guyana. Het
zenderpark in Montsinery, dat vlakbij
de lanceerbasis Kourou ligt, relayeert
nu al programma's van Radio France
Internationale, Radio Japan en Radio
Beijing. De nieuwe zender, die in 1994
moet worden opgeleverd, zal programma's
van de Zwitserse wereldomroep Swiss
Radio International in de ether
brengen. SRI kreeg van de autoriteiten
geen toestemming voor de bouw van een
nieuw zenderpark in eigen land, en zag
zich daarom gedwongen naar het
buitenland uit te wijken.

De Deutsche Welle is bezig met het
testen van een Radio Data Systeem (RDS)
op de kortegolf. Via RDS zouden
frequentie gegevens overgeseind kunnen
worden, waarna een geavanceerde
KG-ontvanger automatisch het beste
kanaal kan kiezen. Voorwaarde voor het
welslagen van RDS/KG is de medewerking
van de industrie. Die moet immers een
internationale RDS/KG norm vaststellen
en geschikte ontvangers ontwikkelen. De
eerste testen tussen Keulen en het
DW-relaistation bij de Rwandese
hoofdstad Kigali waren succesvol. Wel
is gebleken dat er door propagatie-
storingen en interferentie op de
kortegolf minder gegevens kunnen worden
overgezonden dan met het gangbare Radio
Data Systeem op de FM-band. De
overdrachts snelheid voor RDS/KG is
lager en het aantal herhalingen groter.

Trans World Radio, zeg maar de EO van
de kortegolf, begint dit najaar met
speciale uitzendingen gericht op
Israel. Vijf dagen per week zal TWR
vanuit Monte Carlo een programma in de
Hebreeuwse taal in de lucht brengen. De
uitzending zal van maandag tot en met
vrijdag tussen 13.00 en 13.30 uur UTC
te horen zijn. Hiervoor zal de
25-meterband frequentie 12010 kHz
worden ingezet. Eerder dit jaar stelde
TWR haar faciliteiten op het Pacifische
eiland Guam ter beschikking van de
collega's bij Radio ELWA. Dit station
moest als gevolg van de burgeroorlog in
Liberia haar zenders aldaar opgeven. Na
de bouw van een nieuw zendstation zal
ELWA weer op eigen benen kunnen staan.

Sinds de inkrimping bij Radio Canada
International bestaat het grootste deel
van de Engelstalige kortegolf
uitzendingen uit programma's van de
publieke binnenlandse omroep CBC. De
actualiteiten- uitzending die de CBC
dagelijks aan de kortegolf luisteraar
aanbiedt is de moeite van het afstemmen
meer dan waard. Probeert u het eens om
21.00 uur UTC op 5995 en 7235 kHz,
beide kanalen via de relais zender in
het Britse Daventry. Of rechtstreeks
vanaf het zenderpark in Sackville, New
Brunswick, op 13650, 15325 en 17875
kHz. De ontvangst kwaliteit is op de
meeste van deze frequenties uitstekend.
(Michiel Schaay)

PTT VERWACHT TOENAME COMPUTERVIRUSSEN

De afgelopen jaren is het aantal
computer virussen flink gegroeid. Maar
daar zal het niet bij blijven, meent
het onderzoeks laboratorium van de PTT
in Leidschendam. PTT Research verwacht
de komende jaren een spectaculaire
groei in computer virussen. De
organisatie baseert haar uitspraak op
het feit dat de zogeheten broncode van
diverse computer virussen, de basis,
voor iedereen vrij beschikbaar is. Dit
kan er toe leiden dat allerlei
varianten worden bedacht. Dat dit niet
denkbeeldig is, blijkt wel uit het op
het ogenblik nog steeds toenemend
aantal computer virussen.

BESTRIJDING STEEDS MOEILIJKER

De besmetting van computer systemen met
een virus vormt een steeds grotere
bedreiging voor interne bedrijfs
processen. Dit komt omdat deze
processen in toenemende mate van
software afhankelijk zijn. Daarnaast
worden de virussen technisch steeds
geavanceerder. Daardoor zijn ze
moeilijker te bestrijden. De
bestrijding van computer virussen wordt
voorts bemoeilijkt doordat de
voorhanden zijnde middelen voor de
identificatie van de besmetting niet of
niet tijdig beschikbaar komen.
Deskundigen, die deze middelen tot nu
toe vrij publiceerden, zullen, zo
verwacht PTT Research, in de toekomst
terughoudender worden. Enerzijds ziet
men langzamerhand de commerciele waarde
in van deze identificatie- middelen.
Anderzijds wordt men voorzichtig met
het vrijgeven ervan om te voorkomen dat
de schrijvers van computer virussen
varianten bedenken die de openlijk
bekend gemaakte identificatie- middelen
niet meer bevatten.

BESTRIJDINGSMIDDELEN

De onderzoeks instelling van de PTT
heeft inmiddels een pakket van
technische en organisatorische
bestrijdings middelen samengesteld,
waarmee het probleem volgens haar
afdoende kan worden aangepakt. Samen
met het concern- overlegorgaan
informatie- voorziening en
automatisering heeft PTT Research een
organisatie opgezet voor de melding van
gevallen van besmetting, de behandeling
van verzoeken om assistentie voor het
opruimen van virussen en de
verspreiding van bestrijdings middelen.

MELDPUNTEN

Om de epidemie goed te kunnen
bestrijden is het volgens de onderzoeks
instelling noodzakelijk dat gevallen
van besmetting zo snel mogelijk bij de
verschillende meldpunten van de PTT
worden aangemeld. Onervaren computer
gebruikers moeten niet proberen het
virus zelf te verwijderen. Dit brengt
het gevaar van verdere verspreiding van
het virus met zich mee. Voorts is
melding van alle gevallen belangrijk om
een goed beeld te krijgen van de
epidemie. Voor het krijgen van een
uitkering wegens schade is melding van
een besmetting voor de verzekerings
maatschappij een voorwaarde. (Bron:
ANP)

We verwijzen nog even naar een brochure
over computer virussen, die recentelijk
werd gepubliceerd door de Centrale
Recherche Informatiedienst (zie
Beeldkrant 422). Deze (gratis) brochure
kunt u aanvragen bij: CRI, Sectie
Computer criminaliteit, Postbus 20304,
2500 EH Den Haag.

