455, maa 25 nov '91

SCOOP SUCCESVOL OP HCC DAGEN 1991

De 15e HCC Dagen zijn zeer succesvol
verlopen. Er kwam een record aantal
bezoekers naar de Jaarbeurs. Vorig jaar
waren er nog 53.000 computeraars, dit
jaar liefst 10.000 meer. Ondanks dat en
de kleinere vloeroppervlakte, bleven de
brede wandelgangen redelijk
toegankelijk. Een compliment voor de
HCC Beurs organisatie is hier zeker op
zijn plaats.

In de Scoop stand (S3030) was vooral
veel belangstelling voor het Basicode
vertaalpakket voor MS-DOS PC's, de
nieuwe verzamel diskette 'Best of
Basicode nr. 6' (alleen voor MS-DOS) en
de off-line demonstratie van het
Fido-NOS BBS. Onze standbemanning was
voortdurend druk met het geven van
allerlei informatie over het programma,
Basicode en computers.

ZENDERTEST

Enkele honderden Scoop-fans brachten
een cassette mee met een opname van de
zendertest van 11 en 18 november.
Hartelijk dank, allemaal! De opnamen
van 11 november zijn niet bruikbaar;
die van 18 november wel. Gezien de
overstelpende hoeveelheid cassettes was
er geen gelegenheid om ze allemaal ter
plaatse te testen. Wij zullen ons daar
de komende weken mee bezig houden en u
krijgt uw bandje na het onderzoek per
post weer thuisgestuurd. Onze excuses
voor de vertraging. Wij hebben wel zo
veel mogelijk cassettes geruild tegen
de beloofde stickers en tasjes, maar
het is niet uitgesloten dat een
enkeling geen beloning voor de genomen
moeite heeft ontvangen, waarvoor onze
verontschuldigingen.

WEINIG GROTE DOZEN

Wat de beurs zelf betreft, kregen wij
de indruk dat er weliswaar veel grote
complete computer systemen werden
aangeboden, maar dat er relatief weinig
met grote dozen werd gesjouwd. Het gaat
in die gevallen toch vaak om een
uitgave van vele duizenden guldens, die
niet iedereen zo maar even op zak
heeft. Beter leek het te gaan met de
verkoop van allerlei goedkope
uitbreidings kaarten en andere kleinere
hardware (printers, disk drives,
monitoren, handscanners enz.). Voor wie
weet wat hij koopt heel aantrekkelijk.
Maar een uitglijder is zo gemaakt, want
in de HCC Teststand zagen we bijna
wanhopige mensen met een miskoop. In de
doos zat niet wat er op stond of er zat
een verkeerde monitor bij een computer
en anderen kwamen er achter dat DOS 3.3
was ge-installeerd en DOS 4.01 op
diskette werd meegeleverd. Zelfs een
van onze medewerkers kreeg een VGA
monitor in handen in plaats van een
Super VGA type. Gelukkig kreeg hij z'n
geld weer terug...

Wat ons betreft, zijn we volgend jaar
weer van de partij. In 1992 hopen we
ook nog op de Firato te staan en zo
mogelijk ook in Antwerpen op de
Belgische HCC Dagen (7, 8 en 9
februari). Wij houden u via Scoop en de
Beeldkrant op de hoogte.
(Chris van Offeren)

NIEUW: BEST OF BASICODE NR. 6

Als nieuwtje presenteerden we dit jaar
op de HCC-dagen The Best of Basicode
nummer 6. Dit is een verzamel-diskette
met daarop een selectie uit de vele
Basicode programma's die in de
afgelopen drie jaar zijn uitgezonden.
Er staan 40 programma's op, die in
totaal ruim 650 kilobytes beslaan. De
diskette is uitsluitend te gebruiken op
MS-DOS PC's. Er is geen Basicode
vertaalprogramma voor nodig, alleen een
Basic interpreter, bv. GW-Basic.

The Best of Basicode nr. 6 is zowel op
3,5 inch (1 disk) als op 5,25 inch (2
disks) bij ons verkrijgbaar. U kunt de
diskette(s) bestellen door f12,50 over
te maken op giro 1419, t.n.v. NOS
Algemeen Secretariaat in Hilversum,
o.v.v. 'Best of Basicode nr. 6' en het
gewenste formaat floppy. U krijgt hem
dan over de post thuisbezorgd. Vraag
eventueel eerst een inhouds opgave aan
door een briefkaartje te sturen naar
Postbus 1200.

PROGRAMMEERWEDSTRIJD HCC DOS-GG

Op de afgelopen HCC Dagen werd het
startschot gegeven voor een grote
programmeer wedstrijd, uitgeschreven
door de DOS gebruikers groep. Deze is
-met meer dan 15.000 leden- de op een
na grootste gebruikers groep van de
Hobby Computer Club, en bundelt de
belangen van alle gebruikers van de
besturings systemen CP/M, MS-DOS,
DR-DOS, PC-DOS en OS/2. Voor de
wedstrijd geldt: iedereen mag meedoen,
elke programmeertaal mag, maar het
programma moet wel werken onder een van
de hierboven genoemde besturings
systemen. Iedere serieuze inzending
wordt beloond. Er zijn veel prijzen te
winnen, waaronder computers, printers
en software.

De inzendingen worden beoordeeld door
een deskundige jury, bestaande uit de
volgende personen: mevrouw M.J.H. den
Ouden-Dekkers (voorzitter van de
Emancipatieraad), Prof. dr. I.S.
Herschberg (Hoogleraar Informatica aan
de Technische Universiteit Delft), dhr.
Hans G. Janssen (eindredacteur van het
radioprogramma NOS Scoop), dhr. Henk
Boeke (schrijver van diverse
computerboeken) en mevr. Lucie Blom
(hoofdredacteur van de HCC
Nieuwsbrief).

CRITERIA

De ingezonden programma's zullen vooral
worden beoordeeld op de volgende
punten: originaliteit (eigen of
groeps-produkt), nieuwe toepassings
gebieden (bedenk een programma op een
gebied waar het tot nu toe nog niet
voor de hand lag de computer in te
zetten), overdraagbaarheid (het
programma moet kunnen draaien onder een
van de genoemde besturings systemen),
bruikbaarheid en gebruikers
vriendelijkheid. Het programma dient
constructief goed opgebouwd te zijn, en
voorzien van duidelijke documentatie
(help-functie in programma, .DOC
files). Enkele speciale criteria zullen
bijzondere aandacht krijgen, zoals
maatschappelijke relevantie, educatieve
waarde, programma's door vrouwen
gemaakt of programma's waarmee of
waardoor vrouwen en meisjes meer bij de
computer worden betrokken. Er kunnen
nog andere criteria bijkomen; volg NOS
Scoop en de computerbladen voor nieuws.

INFORMATIE

Voor inlichtingen, deelname formulieren
en inzendingen kunt u schrijven naar:
DOS-gg Programmeer Wedstrijd, wedstrijd
secretariaat, Postbus 166, 3890 AD
Zeewolde. De sluitings datum van de
wedstrijd is 1 september 1992. De
uitslag wordt o.a. bekend gemaakt bij
de stand van de DOS-gg op de HCC Dagen
1992, in de HCC Nieuwsbrief en in NOS
Scoop.

ROUTINEKLUSJES AAN BOORD VAN MIR

Schijnbaar onverstoorbaar gaan de
kosmonauten door met hun vlucht. Er
worden in het geheel geen belangrijke
operaties uitgevoerd: het is allemaal
routine. Reparaties, onderhoud, het
laden van data in de computer voor de
stand regeling en het produceren van
halfgeleider materialen in de Krater en
Gallar ovens. Af en toe zijn er
problemen met de energie voorziening
door het elkaar overschaduwen van
enkele zonnepanelen. Een hoogtepunt was
onlangs het maken van prachtige opnamen
van een in noordelijke richting
drijvende ijsberg die gevaarlijk wordt
voor de scheepvaart in het Zuidelijk
deel van de Atlantische Oceaan. Uit de
hele wereld kregen de kosmonauten
reacties over de door een aantal
TV-stations uitgezonden opnamen. Zo af
en toe kwam in het radioverkeer naar
voren, dat de plannen voor de naaste
toekomst weer veranderd waren. Het werd
dus weer tijd enkele 'bronnen' in
Moskou te raadplegen.

RUIMTEWANDELINGEN

Het plan om eind januari 1992 de twee
vertraagde ruimte wandelingen te maken
was alweer geannuleerd. Deze bemanning
zal geen ruimte wandelingen meer maken.
Wel zal de nieuwe bemanning in juni en
juli 1992 vier ruimte wandelingen
maken, die uitsluitend bedoeld zijn om
een standregelings motor te installeren
in de top van de op Kvant-1
aangebrachte 14 meter hoge Sofora-mast.
De motor is nodig om het enorme complex
beter in bedwang te houden. De huidige
configuratie (een soort T-vorm) heeft
teveel de neiging te gaan 'rollen'.
Roll is een draaiing om de axiale as
(X-as). De in de Module-D (Kvant-2)
aangebrachte girodyna's zijn niet
volledig in staat de 'roll' te
beheersen.

AMATEUR RADIOVERKEER

De oproepen van U4MIR en U5MIR op
145.550 MHz zijn regelmatig te horen.
U4MIR (Volkov) maakte een QSO met Ineke
PA3FTX uit Steenbergen op 21 nov. 1991
te 1840 UTC. Het was een prima
verbinding. Beide kosmonauten (dat
bleek op achtergrond geluid doorkomend
op 143.625 MHz) waren enthousiast. Na
zoveel maanden is een prettige
damesstem al een hele opkikker! (Chris
v.d. Berg, NL-9165/A-UK3202)

VERTRAGING VOOR SHUTTLEVLUCHT

Op het moment dat U dit leest had
shuttle vlucht STS-44 al half afgerond
moeten zijn, maar dit is allerminst het
geval. Hoewel de vlucht afgelopen
woensdag om 0:31 uur Nederlandse tijd
van start had moeten gaan, stond de
shuttle Atlantis vijf dagen later nog
op het lanceer platform.

Toen woensdagmiddag het moment was
aangebroken voor het vullen van de
externe tank met vloeibare zuurstof en
vloeibare waterstof, werd ontdekt dat
de navigatie van de hulpraket aan boord
(IUS oftewel Inertial Upper Stage) niet
goed functioneerde. De IUS had binnen 7
uur na de lancering een militaire
waarschuwings satelliet (DSP) uit het
laadruim van de shuttle moeten stuwen.

SPECIALISTEN OVERGEVLOGEN NAAR CAPE

Omdat het uitstel wel eens vijf tot
zeven dagen zou kunnen duren, werden de
zes STS-44 astronauten van Cape
Canaveral naar Houston gevlogen. Kort
daarna werd een groot aantal ingenieurs
juist naar de Cape gevlogen om daar de
problemen met de IUS/DSP combinatie uit
de wereld te helpen.

Een tamelijk optimistische NASA
kondigde zondag aan dat de lancering
die dag nog plaats zou kunnen vinden,
hoewel men nog volop bezig was met het
testen van de satelliet en rakettrap.
In de laatste uren voor het geplande
lanceer tijdstip, 0:31 uur Ned. tijd,
gingen de zes astronauten aan boord.

ZONDAG: GESLAAGDE LANCERING

Ondanks een redelijk sterke wind rond
de Cape was er volgens NASA 90% kans op
een tijdige lancering. Een uitstel van
tien minuten was echter nodig wegens
problemen met een ventiel voor
vloeibare zuurstof en om te voorkomen
dat de baan van de shuttle die van een
ander objekt in een aardbaan zou
kruisen. Om 0:44 uur Ned. tijd was de
zevende nachtlancering van een shuttle
een feit, en schoot de shuttle in een
heldere hemel omhoog. Een prachtig
gezicht, zoals live te zien was op CNN.

In de komende tien dagen zal de
bemanning van Atlantis zich zowel met
militaire als met medische experimenten
bezig houden. Voor het einde van de
vlucht staat een landing op Kennedy
Space Center, Cape Canaveral, gepland.
(Yvo Krijgsman)

