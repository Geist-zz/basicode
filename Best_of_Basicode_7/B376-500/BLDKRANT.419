419, maa 17 jun '91

ONDERZOEK AAN BOORD SHUTTLE COLUMBIA

Aan boord van de space shuttle
Columbia, die op 5 juni gelanceerd
werd, is tijdens een negendaagse missie
onderzoek verricht naar de invloed van
gewichtloosheid op dieren en de mens.
Behalve het in Beeldkrant 418 besproken
onderzoek naar 'ruimteziekte', een
periode van een paar dagen van o.a.
misselijkheid, is ook gekeken naar de
langduriger gevolgen van ruimtereizen.
Hiertoe waren aan boord van de shuttle,
naast de 7 astronauten, 29 ratten en
2478 kwallen.

HERVERDELING VAN LICHAAMSVOCHT

Wanneer het menselijk lichaam buiten de
invloed van de zwaartekracht komt,
worden de lichaams vloeistoffen niet
langer door deze kracht naar het
onderlichaam getrokken en komt een
groter gedeelte in het bovenlichaam
terecht. Het lichaam reageert op deze
schijnbare overdosis lichaamsvocht door
het afscheiden van extra veel vocht,
wat kan leiden tot uitdroging bij een
astronaut, vooral als hij vanwege last
van ruimteziekte weinig drinklust
heeft...

VERLIES VAN BLOEDCELLEN

Het vloeistof verlies heeft nog een
neveneffect: in het bloed zijn relatief
meer vaste stoffen (o.a. bloedcellen)
aanwezig, waardoor er ook hiervan
teveel aanwezig lijken te zijn. Hun
aantal wordt dan ook teruggebracht. In
de ruimte ondervindt een astronaut
hiervan weinig last, maar eenmaal terug
op Aarde kunnen zich hierdoor bij
inspanning al snel duizelingen
voordoen. Enige weken na de landing
keert de samenstelling van het bloed
weer terug naar die van voor de vlucht.

Het verlies van witte bloedlichaampjes
zou een verminderde weerstand tegen
bacterien in kunnen houden, hoewel
astronauten tijdens ruimtevluchten niet
extra gevoelig waren voor bacterien.
Omdat langdurig verlies misschien op
Aarde wel problemen kan opleveren, wil
NASA achter de oorzaak ervan komen.

VERZWAKKING VAN BOTTEN EN SPIEREN

Op de delen van het lichaam die normaal
weerstand moeten bieden tegen de
zwaartekracht heeft de gewichtloosheid
grote invloed. Zowel botten als spieren
nemen sterk in omvang en sterkte af
tijdens een ruimtereis. Tijdens eerdere
vluchten is al onderzocht hoe deze
verzwakkingen worden veroorzaakt. Men
denkt nu dat cellen die moeten zorgen
voor de produktie van proteinen en
calcium niet goed werken in
gewichtloosheid. Wanneer ontdekt wordt
waardoor deze slechte werking
veroorzaakt wordt, kan mogelijk ook op
Aarde een therapie worden ontwikkeld
voor patienten die lijden aan
soortgelijke verschijnselen. Bovendien
zou de herstelperiode van enkele weken
tot maanden voor ruimtevaarders kunnen
worden voorkomen. Bij dit onderzoek
wordt ook bekeken of de verschijnselen
bij ratten vergelijkbaar zijn met die
bij mensen, zodat tijdens komende
vluchten het onderzoek op mensen
achterwege kan blijven.

DEURISOLATIE LAADRUIM LOSGELATEN

De missie van de Columbia, STS-40, is
zeer goed verlopen. De enige
tegenvaller was dat bij de lancering
een deel van de isolatie van een deur
van het laadruim had losgelaten.
Gedurende een groot deel van de vlucht
werd er gediscussieerd over de noodzaak
om een ruimtewandeling (EVA) uit te
voeren, omdat de shuttle mogelijk niet
veilig terug zou kunnen keren. Technici
bestudeerden aan de hand van een andere
shuttle, de Discovery, of de losse
isolatie het goed sluiten van de deur
zou kunnen voorkomen, en kwamen tot de
conclusie dat een EVA niet nodig was.
De commandant van STS-40, Bryan
O'Connor, die bij EVA's tijdens een
andere missie de shuttle bestuurde,
zei: 'Ik denk dat wij er niet zo zeker
van zijn of de deur wel goed dicht
kan'. Hij was dan ook een voorstander
van een EVA. Hoewel deze niet doorging,
landde de shuttle op 14 juni om circa
17:45 uur veilig op Edwards Air Force
Base in Californie. (Yvo Krijgsman)

UoSAT-F

Ariane-vlucht V44, voor de lancering
van onder andere de remote sensing
satelliet ERS-1 en de amateur satelliet
UoSAT-F, is uitgesteld naar begin juli.
De ESA wil eerst nog een wijziging
aanbrengen in het vloeibare waterstof
systeem van de derde trap van de Ariane
raket. De vijf te lanceren satellieten
zijn van de raket verwijderd en zullen
kort voor de lancering weer op de derde
trap worden gemonteerd. Na de lancering
moeten de satellieten in een
cirkelvormige baan op ruim 700 km
hoogte komen, met een baanhelling van
ongeveer 98 graden. UoSAT-F zal na een
geslaagde lancering bekend worden als
UoSAT 5 oftewel UoSAT OSCAR 22. Het
schijnt dat de kleine Franse satelliet
SARA, die samen met UoSAT-F wordt
gelanceerd, een downlink krijgt op
145,995 MHz, hoewel het geen amateur
satelliet is.

ARSENE

Uit Frankrijk komt soms enige
informatie over het Franse amateur
satelliet projekt ARSENE (Ariane Radio
amateur Satellite pour l'ENseignement
de l'Espace). Deze satelliet wordt
momenteel gebouwd in Frankrijk en moet
eind 1992 met een Ariane-raket worden
gelanceerd naar een hoge baan die
enigszins elliptisch is en die een lage
baanhelling heeft. De satelliet zal om
zijn lengte-as roteren, waarbij deze as
loodrecht op het vlak van de evenaar
staat. Omdat het stralings patroon van
de satelliet- antennes een toroide moet
worden, zal men overal op de aarde vrij
konstante signaalsterkten mogen
verwachten, onafhankelijk van de
positie en afstand van de satelliet.
(Nico Janssen, PA0DLO)

DELFTS BLAUW

De Technische Universiteit Delft viert
volgend jaar haar 30ste lustrum. Het is
dan 150 jaar geleden dat Koning Willem
II in Delft de Koninklijke Academie
stichtte, voorloper van de huidige TU,
wat natuurlijk gevierd gaat worden.
Naast de -bijna niet te vermijden-
lezingen, waarvan elke faculteit er wel
een invult, zal er ook het nodige
volksvermaak zijn. Racewedstrijden met
energie- zuinige auto's over de lokale
verkeersader van de TU-wijk of
'Phenomena'- achtige expositie's in de
binnenstad. Het Technisch Tentoon-
stellings Centrum zal dan 'overgegaan'
zijn in het Techniek Museum Delft, en
zal tijdens de Technische Dagen
exposities organiseren over 'Techniek
en Reclame' en 'Beeld- technieken'. Op
de laatste expositie zal het summum
natuurlijk HDTV zijn.

Hoewel HDTV nog niet in de markt is
geintroduceerd, hetgeen pas verwacht
wordt in 1994, is de strategie die aan
de wieg van de ontwikkeling van HDTV
heeft gestaan voor een groot deel
gebaseerd op wat in de historie van de
televisie al eerder -en met succes- is
gerealiseerd. Het is het concept van
'downward compatibility', waarbij
apparatuur van een oudere generatie
niet geheel waardeloos wordt bij de
invoering van een nieuwe generatie. Dit
aspect (een sterke troef), en met name
de dreiging van de wereldwijde
acceptatie van de Japanse HDTV-norm in
1986, heeft uiteindelijk geleid tot de
Europese HDTV-norm. Deze norm is al
geruime tijd klaar en bij de
deelnemende bedrijven aan het
HDTV-project werkt men aan de
apparatuur voor de gehele keten, van
camera tot ontvanger. Met deze
apparatuur en door invoering van HDTV
hoopt men zo een groot deel van de
markt in Europese handen te houden.

De apparatuur is er bijna, de invoering
zal zoals te verwachten was de nodige
problemen opleveren. Nu al lijkt
overeenstemming over het al dan niet
toestaan van de huidige PAL-norm op
kanalen van nieuwe satellieten bijna
onmogelijk te zijn. Straks zal het
waarschijnlijk ook nog een moeilijke
keuze worden om te bepalen, welke HDTV
kanalen extra, in de gewone PAL-norm,
door het overvolle kabelnet worden
doorgegeven, ten koste van andere
PAL-programma's. Immers, HD-MAC(TV) is
een MAC-versie (een studiostandaard)
welke niet zonder meer te ontvangen is
op gewone PAL-ontvangers...
[WOEF]

COMPUTERGEHEUGEN OP BLOKJE POLYMEER

Amerikaanse materiaal- onderzoekers
hebben een methode ontwikkeld waarmee
computergegevens kunnen worden
opgeslagen in een blokje materiaal in
plaats van op een magnetische drager.
Een speciale polymeer ter grootte van
een suikerklontje zou naar verwachting
ongeveer duizend miljard coderingen
kunnen bevatten, aldus Peter Rentzepis
van de universiteit van Californie.

Het belangrijkste bezwaar tegen het
opslaan van computergegevens op vlakke
dragers, zoals magnetische tape of
compact discs, is dat de schrijf- en
leeskoppen omvangrijk zijn en
betrekkelijk langzaam. Steeds hogere
dichtheden van informatie in het platte
vlak hebben daardoor niet veel zin.

BLAUWE VLEKJES

In de conventionele geheugen systemen
verandert een laser of magnetische kop
de optische of magnetische
eigenschappen van een oppervlak.
Daarmee wordt informatie gecodeerd.
Tijdens een seminar in Anaheim in
Californie onthulde Rentzepis een
blokje kunststof met daarin verspreid
een heldere kleurstof. Het stofje wordt
blauw op het kruispunt van twee bundels
laserlicht van verschillende
golflengte. Een willekeurige plaats is
op deze manier blauw te maken, of juist
niet. Elk afzonderlijk laten de
lichtstralen de kleurstof ongemoeid. Zo
kan in het blokje een ruimtelijk
patroon van vlekjes en ongekleurde
posities worden gevormd, dat informatie
kan coderen. Het ruimtelijke patroon
wordt gelezen met een derde soort
laser, die het patroon niet aantast. De
blauwe vlekjes nemen dit laserlicht op
en zenden vervolgens rood licht uit,
dat met detectoren gelokaliseerd kan
worden.

Rentzepis verwacht dat toepassing van
niet- bewegende lasers en detectoren
extreem hoge lees- en schrijf-
snelheden mogelijk zal maken. Concrete
ontwerpen zijn er echter nog niet.
(Uit: de Volkskrant)

VERTAALPROGRAMMA VOOR MAC EN ARCHIE

We onderzoeken momenteel de
mogelijkheden om Basicode
vertaalprogramma's te ontwikkelen voor
de Acorn Archimedes en de Apple
Macintosh computers. Mocht u daarin
geinteresseerd zijn, of een mede
computeraar kennen die daar
belangstelling voor heeft, laat het ons
weten: stuur ons een briefkaartje. Als
er voldoende belangstelling is, zullen
we de benodigde software (laten)
ontwikkelen, evenals de hardware voor
aansluiting van een cassetterecorder op
deze computers.

INLICHTINGEN OVER MS-DOS 5.0

Als u meer informatie wilt over MS-DOS
5.0, het nieuwe besturings systeem voor
de PC, met vele nieuwe mogelijkheden en
minder beslag op het werkgeheugen, knip
dan onderstaande bon uit, plak hem op
een briefkaart en stuur hem op. Wij
sturen uw aanvraag dan door. En vergeet
niet uw adres te vermelden!

*********************
* NOS Radio Scoop   *
* Info MS-DOS 5.0   *
* Postbus 1200      *
* 1200 BE Hilversum *
*********************

