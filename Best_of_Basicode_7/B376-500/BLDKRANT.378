378, maa 28 jan '91

TWEEDE RUIMTEWANDELING MIRCREW

Afanasyev en Manarov gingen naar buiten
op 23 jan. 1991 te 1059UTC voor een
R/W, die ong. 3u 30min. zou duren. Het
liep uit tot 5u 33min. Zij
installeerden een hijswerktuig, STRELA
genaamd, aan de buitenkant van het
Basisblok. Strela was gebracht door de
Progress-M6. Het zat in een 2 M lange
container en woog 45 KG. Eenmaal
geinstalleerd was de lengte 14 M. De
kraan zal voor allerlei transport
doeleinden buiten het MIR station
worden gebruikt. Er kan maximaal 700 KG
mee worden getild. Begonnen zal worden
met het overbrengen van de zonnepanelen
van Kristall naar Kvant-1, een vracht
van 500 KG.

Tijdens de R/W waren de kosmonauten
goed te horen gedurende 2 doorgangen:
oml. 28252, 1411UT en 28253, 1545UT.
Tijdens de eerste doorgang waren zij
nog met het installeren bezig, tijdens
de tweede begonnen zij te manoeuvreren
voor terugkeer naar de luchtsluis van
de Module-D. Het was bijzonder prettig
te horen hoe goed het ging en hoe goed
hun samenwerking was. Tijdens de
laatste doorgang op R/W ging het er erg
ontspannen aan toe en Manarov vertelde
nog iets over packet-radio. Dit i.v.m.
een antenne. Hij zei, dat de AMATEUR
VERBINDING MET PACKET EEN BETERE
SERVICE BIEDT DAN DE DIENSTVERBINDING!
In een paar minuten schrijf je een
brief of rapport en dat komt foutloos
over. Let wel: hierover sprak Man. dus
ontspannen tijdens de R/W!

REDEN OVERBRENGEN ZONNEPANELEN

Tot nu toe werd alleen gesproken over
het omzetten naar Kvant-1 om een beter
rendement te verkrijgen (geen schaduw
van andere panelen etc.). Afanasyev gaf
als tweede reden op: Kristall moet in
de toekomst weer worden overgezet naar
de axiale koppelpoort om de ontvangst
van een Buran shuttle mogelijk te
maken!

REDEN LUCHTALARM TEL-AVIV

Dit bericht is een primeurtje voor
Scoop. Dat het iets te maken had met
een stuk neervallend ruimtetuig van
Sovjet zijde was al bekend, maar niet
wat precies. Moeilijk internationaal
speurwerk leverde op: op 18 jan. 1991
werd in de S.U. vanaf Tyura-Tam om
1132UTC een EO-sat. (aard- observatie)
gelanceerd, de Kosmos-2122, 91-05A. Een
rakettrap van deze lancering, de
91-05B, maakte nog enkele rondjes om de
aarde en verbrandde in de atmosfeer
boven Israel. Eerst kreeg de dalende
Salyut-7 de schuld, maar dit kon met
baan etc. niet kloppen.
Chris v.d. Berg, NL-9165/A-UK3202

PLANETOIDE RAKELINGS LANGS AARDE

Tussen de banen van de planeten Mars en
Jupiter bevinden zich verreweg de
meeste planetoiden. Deze 'kleine
planeten' zijn de overblijfselen van
het ontstaan van de planeten, zo'n 4
miljard jaar geleden. De grootste
planetoiden meten honderden kilometers,
met als recordhouder Ceres, met 910 km!

Planetoiden komen echter niet alleen in
die baan tussen Mars en Jupiter voor.
Een behoorlijk deel ervan bevindt zich
in banen rond de Zon die de vorm van
een ellips hebben, met de Zon in een
van de ellips- uiteinden. Deze banen
kruisen de banen van enkele planeten,
en zo kan het gebeuren dat er een
'ontmoeting' plaatsvindt tussen
planetoiden en planeten.

PRIMEUR

Op 17 januari j.l. was het weer raak!
Of eigenlijk, bijna raak... Een
planetoide van 10 meter in doorsnee
passeerde onze planeet op een afstand
van slechts 170.000 km, ongeveer
halverwege de afstand Aarde-Maan.
Astronomisch gezien was dit werkelijk
een rakelingse passage! Nu vinden
dergelijke passages wel vaker plaats,
maar deze keer had men te maken met een
primeur. Voor het eerst was men
namelijk in staat geweest de passage
met behulp van telescopen gade te
slaan. De meeste 'aardscheerders',
zoals dit soort planetoiden ook wel
worden genoemd, worden pas ontdekt
wanneer ze de Aarde zijn gepasseerd.

SPACEWATCH

Wanneer de planetoide op de Aarde zou
zijn ingeslagen zou dit een krater van
zo'n 900 meter in doorsnee en 30 meter
diep hebben veroorzaakt. De beroemde
Arizona-krater, 1200 meter in doorsnee,
werd door een planetoide uit dezelfde
afmetings klasse (enkele tientallen
meters) veroorzaakt. Wanneer een
dergelijke inslag in een (dicht)
bevolkt gebied plaats zou hebben
gevonden had dit rampzalige gevolgen
kunnen hebben.

Dat is dan ook de reden dat het project
'Spacewatch' is opgezet, waarbij door
automatisch werkende camera's de banen
van bewegende objecten aan de hemel
worden vastgelegd. Dat dit systeem niet
bepaald waterdicht is werd in maart '89
aangetoond door de planetoide 1989FC,
met een afmeting in de kilometerklasse,
die de Aarde op 700.000 km passeerde.
Een inslag hiervan zou een globale ramp
tot gevolg gehad hebben. De tijdige
ontdekking van de planetoide van 17
januari is zeker een stap in de goede
richting, omdat nog maatregelen genomen
hadden kunnen worden als voor een
inslag op de Aarde gevreesd was!
(aldus Yvo Krijgsman)

JUPITERVULKANEN VANAF AARDE BESPIED

Sinds de Amerikaanse ruimtesonde
Voyager-1 in maart 1979 langs Jupiter
vloog, weten we dat er op diens maan Io
vulkanische activiteit voorkomt. Uit
het oppervlak stijgen tot op grote
hoogte pluimen en fontijnen van zwavel
dioxide op, die men 'geisers' zou
kunnen noemen. Voyager-1 ontdekte acht
van die geisers, waarvan er zes nog
actief waren toen Voyager-2 vier
maanden later langs Io vloog. Nu zijn
er op die maan weer geisers ontdekt,
niet vanuit een ruimtesonde maar gewoon
vanaf de aarde.

Het is verbluffend dat er vanaf de
aarde op zo'n ver hemmellichaam
vulkanische activiteit kan worden
waargenomen. Io, die ongeveer even
groot is als onze maan, vertoont op die
afstand een schijfje van hooguit 1,2
boog- seconde diameter: zoals een
dubbeltje op een afstand van 2
kilometer! Maar de ontdekkers bevonden
zich dan ook op de 4200 meter hoge
Mauna Kea sterrenwacht op Hawaii, waar
de lucht zo stabiel is dat met een
telescoop een detailscherpte van 0,4
boogseconde kan worden bereikt.
Bovendien gebruikte men een speciale
infrarood camera die vooral gevoelig
was voor de warmtestraling van de
geisers.

Vorig jaar werden er zo vier nieuwe
geisers op Io ontdekt: heldere vlekken
die zich duidelijk aftekenden tegen de
donkerder schijf van Io. Minstens 1 van
hen bleek een veranderlijke activiteit
te vertonen. Door Io te blijven
waarnemen tijdens zijn verdwijning
achter de Jupiterschijf, kon men meer
over de omvang en positie van de
geisergebieden te weten komen. EEN
verwijning levert slechts EEN positie-
coordinaat op, maar door meerdere
occultaties (verdwijningen) en
onderlinge vergelijking met andere
'hete plekken' kan zowel de lengte als
de breedte op Io worden bepaald. Ook
identificatie met de door de Voyagers
ontdekte geisers wordt op die manier
mogelijk.

Volgens de astronomen tonen deze
waarnemingen aan dat het nu mogelijk
wordt om min of meer routinematig vanaf
de aarde de geiser- activiteit op Io te
bewaken. Hierdoor zou men dan wellicht
meer te weten kunnen komen over het
mechanisme dat aan het vulkanisme op Io
ten grondslag ligt. De oorzaak van het
vulkanisme is de getijdenwerking van de
enorme planeet Jupiter. Hierdoor wordt
het inwendige van Io voortdurend
gekneed en vervormd, waarbij er zoveel
warmte wordt geproduceerd dat vluchtige
stoffen met kracht uit de bodem worden
geperst en een paar honderd kilometer
de ruimte in vliegen.
(George Beekman - NRC Handelsblad)

ASTROLOGIE: WETENSCHAP OF BEDROG?

Op dinsdag 5 februari verzorgt de
Utrechtse astronoom prof. dr. C. De
Jager een avond- programma over
astrologie in het Amsterdamse Artis
planetarium.

Veel mensen geloven op zijn minst een
beetje in de stelling, dat de sterren
ons lot bepalen en dat onze toekomst
aan de sterrenhemel valt af te lezen.
Rubrieken over astrologie
(sterrenwichelarij) in tijdschriften en
kranten zijn tamelijk populair. Vroeger
waren astrologie en astronomie (de
wetenschap over planeten, sterren en
het heelal als geheel) onafscheidelijk.
Tegenwoordig houden wetenschappers zich
verre van astrologie.

Heeft sterrenwichelarij een
wetenschappelijke basis of is het puur
bijgeloof? Deze en andere vragen zullen
door professor De Jager worden
beantwoord. Ook de sterrenhemel van de
maand februari komt op deze avond aan
bod.

De avondvoorstelling begint om 20.00
uur. Het planetarium gebouw aan de
Plantage Kerklaan in Amsterdam is open
vanaf 19.30 uur. De toegangs prijs voor
deze avond bedraagt f9,00 per persoon.
Abonnement houders van Artis hebben
gratis toegang.

BASICODE NU OOK OP DE AMIGA

Na lang wachten gaat nu voor veel
bezitters van een Commodore Amiga
computer een grote wens in vervulling:
het nieuwe Basicode vertaalpakket
(interface plus software) voor de Amiga
500 en 2000 is klaar. Veel dank is
daarbij verschuldigd aan de auteur Cees
Mechielsen uit Hilversum, die in zeer
korte tijd een uitstekend
vertaalprogramma heeft weten te
fabriceren. Dat was niet gemakkelijk,
want de Amiga is een complexe
(multi-tasking!) machine, en ook Amiga
Basic heeft zo zijn eigenaardigheden.
Maar het is hem toch gelukt.

BESTELWIJZE

Het complete pakket (hardware plus
software) voor de Amiga gaat 60 gulden
kosten, inclusief verzendkosten. U kunt
het pakket bestellen door dit bedrag
over te maken op girorekening nummer
1419, t.n.v. NOS Algemeen Secretariaat
in Hilversum, o.v.v. 'Basicode
vertaalpakket voor Amiga'. U krijgt het
dan een paar weken later per post
thuisbezorgd... als het goed is, nog
net op tijd voor de uitzending van het
grote Inkomstenbelasting programma
1990, op maandag 11 en woensdag 13
februari 1991. Het programma, dat dit
jaar voor de TIENDE keer wordt
uitgezonden, zal opnieuw worden
verzorgd door Chris Bouws uit
Nieuwegein.

