439, maa 23 sep '91

TELESCOPEN VOOR GRAVITATIESTRALING (1)

In het september-nummer van Zenit, een
populair- wetenschappelijk blad over
sterrenkunde, weerkunde, ruimtevaart en
ruimte onderzoek, stond een interessant
artikel over gravitatie straling:
auteur George Beekman legt uit wat dit
is, en hoe gravitatiegolven met behulp
van speciale 'telescopen' kunnen worden
gedetecteerd. De Zenit redactie
verleende ons toestemming dit artikel
over te nemen in de Beeldkrant. Vanwege
de lengte is het in tweeen gesplitst.
Hier volgt het eerste deel, waarin
vooral aandacht wordt besteed aan
onderzoek met behulp van zogenaamde
'staafdetectoren'.

WAT IS GRAVITATIESTRALING?

Verreweg de meeste informatie over de
hemellichamen is afkomstig van de
elektromagnetische straling die zij
uitzenden. Deze straling kan zeer
uiteenlopende golflengten hebben, van
langgolvige radiostraling tot zeer
kortgolvige gammastraling. In de
komende jaren zullen er 'telescopen'
worden gebouwd voor het detecteren van
een geheel ander soort straling uit het
heelal: gravitatie straling.

Gravitatie straling is de meest zwakke
en mysterieuze straling die men kent.
Ze vertoont overeenkomsten met
elektromagnetische straling. Zo heeft
gravitatie straling een karakteristieke
golflengte en frequentie en
waarschijnlijk plant ze zich ook met de
lichtsnelheid voort. Kan
elektromagnetische straling ontstaan
door de versnelde beweging van
elektrische ladingen, bij gravitatie
straling gaat het om de versnelde
beweging van materie. Omdat de
zwaartekracht een zeer zwakke kracht
is, in feite de zwakste van de vier
natuurkrachten, zijn er echter grote
massa's en versnellingen nodig om
gravitatie straling van een redelijke
intensiteit te veroorzaken.

Maar er zijn ook fundamentele
verschillen. Elektrische ladingen
kunnen positief of negatief zijn, maar
massa is altijd 'positief'. Verder
behoeft een trillend elektron geen
invloed te hebben op een ander elektron
(lading kan afgeschermd worden), maar
een trillende massa beinvloedt via zijn
zwaartekracht altijd andere massa's.
Een versnelde beweging van de ene massa
veroorzaakt een even grote, maar
tegengesteld gerichte versnelling bij
een andere massa, en daardoor zullen de
gravitatiegolven die zij samen
uitzenden elkaar teniet dreigen te
doen. De totale hoeveelheid gravitatie
straling die een systeem uitzendt hangt
af van de mate van asymmetrie van dat
systeem.

BRONNEN

Iedere planeet, ster, sterrenstelsel of
cluster in het heelal is een mogelijke
bron van gravitatie straling, door
baanbeweging of vormverandering. Het
systeem aarde-zon bijvoorbeeld zendt
ongeveer 100 watt aan gravitatiegolf-
energie uit op een frequentie van twee
cycli per jaar. Zo'n gering vermogen is
uiteraard niet waar te nemen. Sterkere
bronnen van gravitatie straling zijn
nauwe dubbelsterren, supernovae, snelle
pulsars en wellicht kernen van
sterrenstelsels.

MOEILIJK OP TE SPOREN

Als een gravitatiegolf zich door de
ruimte voortplant, verstoort of
verandert hij de vorm van de ruimte
(eigenlijk ruimte-tijd) waar hij
doorheen beweegt en van ieder object
dat hij tegenkomt. Hij trekt het in EEN
richting even iets samen en rekt het in
een richting loodrecht hierop even iets
uit. Het object wordt als het ware door
de gravitatiegolf 'aangeslagen' en
raakt in trilling, en dat biedt een
mogelijkheid om zo'n golf te
detecteren. Dat geldt echter in
theorie, want hoewel een gravitatiegolf
een grote hoeveelheid energie kan
vertegenwoordigen, zal hij toch de
ruimte maar weinig verstoren. Het
raamwerk van ruimte en tijd is
uitzonderlijk 'stijf', wel tienmiljard
maal zo 'stijf' als staal, dus heel
moeilijk te vervormen. De
vormverandering waar het op aarde om
gaat ligt in de orde van 1 op 10 tot de
macht 20. Heeft men een staaf van een
meter lang, dan zal die lengte dus
hooguit met het 100.000ste deel van de
diameter van een atoomkern veranderen!
Is zo'n verandering nog te meten?
Misschien.

DUBBELSTER GEEFT AANWIJZING

Het bestaan van gravitatiegolven werd
al voorspeld in Einsteins algemene
gravitatie theorie, nu 75 jaar geleden.
Volgens deze theorie zou de aarde
moeten 'baden' in (zeer zwakke)
gravitatiegolven. De tot nu toe enige
aanwijzing voor het bestaan van deze
golven is geleverd door een dubbelster
die in 1974 werd ontdekt door twee
astronomen van de universiteit van
Massachusetts in Amherst. Deze
dubbelster bestaat uit twee neutronen-
sterren, die in slechts acht uur om
elkaar heendraaien. Hun omlooptijd
blijkt geleidelijk af te nemen, hetgeen
betekent dat hun banen kleiner worden.
Het hieruit afgeleide verlies aan
baanenergie blijkt nu precies overeen
te komen met de hoeveelheid gravitatie
straling die de dubbelster zou moeten
uitzenden.

OP ZOEK NAAR GRAVITATIEGOLVEN

De eerste gravitatiegolf detector werd
in 1963 gebouwd door Joseph Weber, een
fysicus van de universiteit van
Maryland te College Park. Hij gebruikte
een massieve, 1200 kilogram zware
aluminium cilinder, trillingsvrij
opgehangen in een vacuum ruimte. Op de
cilinder waren piezo- elektrische
kristallen bevestigd, die bij een
trilling van de cilinder een stroompje
zouden produceren dat na versterking
misschien meetbaar was.

STAAFDETECTOR VANGT SIGNALEN OP

In 1965 meende Weber signalen van
gravitatiegolven op te vangen. Om er
zeker van te zijn dat het om echte
signalen ging en niet om uitschieters
in de ruis, plaatste hij twee kilometer
verder op het universiteits terrein een
tweede, kleinere detector. Door het
onderling vergelijken van de signalen
van de twee detectoren probeerde hij
erachter te komen welke signalen echt
waren en welke aan willekeurige
storende invloeden moesten worden
toegeschreven. Nu was, met het oog op
bijvoorbeeld trillingen in de
aardbodem, een onderlinge afstand van 2
km wel wat weinig. Daarom bouwde Webert
kort daarna twee even grote, 1400 kg
zware detectoren, waarvan de ene op het
universiteits terrein en de andere
duizend kilometer verder op het Argonne
National Laboratory in Chicago werd
geplaatst. Via een telefoon verbinding
werden de meetresultaten in codevorm
van Chicago naar College Park
overgezonden.

In 1968 maakte Weber in de Physical
Review Letters bekend dat het onderzoek
met de twee detectoren statistisch
significante resultaten opleverde. En
in 1970 meldde hij dat de meeste
signalen werden opgevangen wanneer de
detectoren naar het centrum van ons
Melkweg stelsel waren gericht, wat op
een astronomische oorsprong zou wijzen.
Dit leidde in astronomische kringen tot
grote opschudding, want de signalen
waren veel sterker en kwamen veel
frequenter voor dan men had voorspeld.

WAARNEMINGEN NIET BEVESTIGD

Direct werd op vele andere instituten
begonnen met het bouwen van
soortgelijke resonantie- detectoren.
Sommige werden gekoeld tot enkele
graden boven het absolute nulpunt, om
trillingen als gevolg van de
warmtebeweging van de atomen van de
detector zelf te onderdrukken. Deze
trillingen zijn veel groter dan de te
meten veranderingen. Maar ondanks al
deze inspanningen konden Webers
waarnemingen niet worden bevestigd.

Inmiddels waren onderzoekers ook de
theorie van de opwekking van
gravitatiegolven nauwkeuriger gaan
bekijken en zij kwamen tot de conclusie
dat de intensiteit van die golven in
het algemeen zwakker zou zijn dan men
tot dan toe had aangenomen. Dit zou
verklaren waarom er niets werd
waargenomen.

WISHFUL THINKING?

Het lag voor de hand te veronderstellen
dat Weber tijdens het zoeken naar
'echte' signalen niet kritisch genoeg
was geweest en ten prooi was gevallen
aan wishful thinking. Maar Weber zelf
heeft dat nooit toegegeven. Volgens hem
werden al zijn waarnemingen vanaf 1978
bevestigd. In dat jaar werd er in Rome
een diepgekoelde gravitatiegolf
detector in gebruik genomen, die op
hetzelfde tijdstip als zijn detector
signalen zou hebben opgevangen.

In februari 1987 zouden zijn detector
en die in Rome ook gelijktijdig een
signaal hebben opgevangen van de
supernova die toen opvlamde in de Grote
Magelhaense Wolk, een nabije buur van
het Melkweg stelsel. Als deze signalen
echter echt van gravitatiegolven zouden
zijn gekomen, dan zou er hier een
hoeveelheid gravitatie- energie
overeenkomend met duizend zonsmassa's
in het spel moeten zijn geweest,
terwijl de ster die toen explodeerde
een massa van slechts twintig maal die
van de zon had.

De onderzoekers uit Rome denken nu dat
hun signaal waarschijnlijk toch een
uitschieter in de achtergrondruis is
geweest, toevallig op het juiste moment
optredend. Weber blijft echter
volhouden dat hij gravitatiegolven
heeft waargenomen. Hij meent dat
resonantie- detectoren duizenden malen
zo gevoelig zijn als men aanvankelijk
dacht, 'als gevolg van een coherentie
effect waarbij grote aantallen atomen
betrokken zijn'. Ook is hij van mening
dat de theorie over de detectie van
gravitatie golven fout is en nodig moet
worden herzien.

ANDERE STAAFDETECTOREN

Ook nu nog worden er varianten op
Weber's detector ontwikkeld, door
onderzoeks groepen op universiteiten in
de VS, Italie, Japan en Australie. De
grootste, gekoelde detector weegt vijf
ton en bevindt zich op de universiteit
van Stanford. In Perth staat een
cilinder van 1,5 ton niobium opgesteld;
het gebruik van dit kostbare materiaal
is alleen mogelijk doordat men in dit
geval zeker weet dat het niet verloren
zal gaan.

MOGELIJKHEDEN BEPERKT

Met zulke staafdetectoren, met
vloeibaar helium gekoeld tot beneden 4
graden Kelvin, kan een gevoeligheid van
1 op 10 tot de macht 18 worden bereikt.
Verdere verbeteringen zijn nog wel
mogelijk, maar waarschijnlijk zal het
veel moeite kosten om de grens van 1 op
10 tot de macht 20 te overschrijden.
Pas dan zou men echte signalen van
gravitatiegolven mogen verwachten.

Een van de problemen met
staafdetectoren is dat zij alleen
gevoelig zijn voor gravitatiegolven van
bepaalde frequenties, namelijk die
waarop de staaf zelf trilt: de
eigenfrequenties. Een ander probleem is
dat men nu naar zulke minieme
vervormingen kijkt, dat het
onzekerheids beginsel van Heisenberg
een rol gaat spelen. De handeling van
het meten veroorzaakt een 'verstoring'
of onzekerheid die in dezelfde orde van
grootte ligt als het gemetene. Dit
betekent dat zelfs de meest
geavanceerde staafdetectoren alleen de
meest krachtige pulsen gravitatie
straling zouden kunnen registreren. En
deze komen natuurlijk het minst vaak
voor.

George Beekman. (wordt vervolgd)

