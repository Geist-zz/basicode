392, maa 11 mrt '91

METEOSAT-5

De Europese organisaties Eumetsat en
ESA hebben bekend gemaakt dat MOP-2
(Meteosat-5), die op zondag 3 maart
j.l. werd gelanceerd, het goed maakt.
De satelliet wordt langzaam naar de
standaard positie op 0 graden boven de
westkust van Afrika geloodst. Daarna
begint het testprogramma, waarna de
satelliet door Eumetsat in gebruik kan
worden genomen. Eumetsat is de
samenwerkings organisatie van 16
Europese landen die gezamenlijk de
meteorologische diensten ondersteunen.
Meteosat-5 wordt een van de
belangrijkste satellieten van de
organisatie. Na wat tegenslagen met
diverse satellieten de laatste tijd zal
de Meteosat vermoedelijk in mei van dit
jaar in dienst worden genomen. De
eerste Meteosat werd in november 1977
gelanceerd. De daaropvolgende in juni
1981 en juni 1988. Vier en vijf zijn
van het nieuwe type MOP-2, met meer
mogelijkheden. Meer informatie in ons
programma van komende woensdag 13
maart, van 19-20 uur op Radio 1, met
medewerking van ESTEC.

TOCH WERKENDE VULKANEN OP VENUS?

Op woensdag 6 maart maakte de NASA
bekend dat onderzoekers nu menen dat er
nog aktief vulkanisme voorkomt op de
planeet Venus. Al jarenlang waren
sommige deskundigen van mening dat dit
verschijnsel zich (ook) op Venus
voordeed, maar directe bewijzen
hiervoor waren er niet. De NASA baseert
zijn bewering nu echter op de nieuwste,
en meest gedetailleerde opnamen, van de
ruimtesonde Magellan, die zich in een
baan rond Venus bevindt.

De eerste keer dat er aanwijzingen voor
aktief vulkanisme werden gevonden was
in 1978. Toen kwam de Pioneer Venus
Orbiter aan bij de planeet, om daar een
zeer grote hoeveelheid zwaveldioxide
(SO2) aan te treffen. Het SO2-gehalte
in de atmosfeer nam in de loop van de
volgende jaren af tot 10% van de
oorspronkelijke waarde. Blijkbaar was
de SO2 door een bijzondere gebeurtenis
in de atmosfeer van Venus gebracht. En
op Aarde is vulkanisme hiervoor het
aangewezen proces... Bovendien werd
boven het gebied met de hoogste
concentratie SO2 een verhoogde bliksem
aktiviteit waargenomen, iets dat ook
bij aardse uitbarstingen valt waar te
nemen.

JONG OPPERVLAK MET WEINIG KRATERS

De opnamen van Magellan hebben tevens
aangetoond dat de vulkanische
aktiviteit op Venus zeer intens moet
zijn omdat het oppervlak van de planeet
elke 500 miljoen jaar vernieuwd wordt.
Dit is dan ook de reden dat er zo
weinig kraters zijn waargenomen op deze
planeet. Dit kan echter ook het gevolg
zijn van de afscherming van de bodem
door de dichte atmosfeer. Er is
namelijk ook gebleken dat veel
meteorieten opbreken in de atmosfeer,
waarbij een enorme schokgolf ontstaat
die het oppervlak in een klein gebied
volledig kan verbrijzelen. Dergelijke
'geschokte' gebieden zijn ook al
waargenomen op de opnamen.

MISSIE MAGELLAN ZEER SUCCESVOL

De Magellan is al sinds half september
bezig met het systematisch in kaart
brengen van Venus met behulp van radar.
In april zal de primaire missie zijn
afgerond, waarna Magellan kan worden
ingezet voor het verder bestuderen van
interessante gebieden die al eerder
bekeken zijn, maar ook om de 10% die
nog niet in kaart zal zijn gebracht
alsnog te onderzoeken. Dat het project
zeer succesvol is, mag wel blijken uit
de uitspraak van een wetenschapper; hij
zei dat nu, na een half jaar onderzoek,
Venus al beter in kaart is gebracht dan
onze eigen planeet en de Maan. (met
dank aan Yvo Krijgsman)

NORTON UTILITIES VERSIE 5.0 EN MAC

Er is een nieuwe Norton uit en dan gaat
er altijd even een schok door de
mensheid in de PC wereld. Norton
Utilities versie 5.0 van Symantec kent
weer tal van nieuwe zaken en een paar
daarvan zijn onovertroffen zoals uit
het vervolg zal blijken. Het grappige
is dat er nu trouwens ook een Norton
versie voor de Macintosh is, terwijl
Peter Norton's ster toch vooral rees
door de kennis van PC's en het inzicht
in wat de gebruiker van het eigenlijk
zeer onvriendelijke MS-DOS systeem
nodig heeft. Maar goed, Norton
Utilities voor de MAC biedt uiteraard
UnErase, het terughalen van gewiste
files, en dat op drie niveaus. Het is
mogelijk om om met Quick UnErase per
ongeluk gewiste files (en dat gebeurt
altijd wel eens) terug te halen, zoals
ook op de PC mogelijk is. Verder is het
mogelijk files terug te zoeken op
programma soort (Word, PageMaker,
FileMaker, WingZ etc.) of, wanneer je
de naam van de file niet meer weet, op
een string uit de tekst. Dat laatste
zal bij de MAC niet zo gauw het geval
zijn omdat je aan een file
begrijpelijke namen kunt geven, niet
gebonden aan een hopeloze acht tekens
lange naam met een drieletterig
achtervoegsel.

NORTON MAC DISK DOCTOR

Het programma Disk Doctor is ook
overgekomen naar de Macintosh. Daarmee
kunnen 45 van de meest voorkomende
problemen op de harde schijf of floppy
disk geanalyseerd en gerepareerd
worden. Het is daarmee ook mogelijk
fouten te onderkennen en voor te zijn.
Ook is dankzij Format Recover het per
ongeluk opnieuw formatteren van een
harde schijf niet absoluut rampzalig
meer. Wat er voor de MAC-wereld
helemaal niet was (zo kwam ik het
programma op het spoor) was een
harddisk 'optimizer'. Bij PC's is
onderhoud en analyse met Speed Disk de
gewoonste zaak. Bij de MAC zeker niet,
terwijl je toch ook hier op den duur
snelheids verlies begint te bemerken
door fragmentatie. De MAC versie van
Speed Disk bracht uitkomst, terwijl het
met 'advanced Editing' verder ook
mogelijk is op bitniveau naar een file
te kijken en deze te editten. Weliswaar
bestonden daar al programma's voor.
Maar nu zit het mooi in een bundel, die
op de Mac ook nog wat extra file
manipulaties toestaat (zonder
prullemand wissen etc.), terwijl
regelmatig Norton's ikoon (een
reddingsboei) toont dat er een filetje
wordt bijgehouden van de dingen die je
weggooit (wist) en die dus te allen
tijde ook weer zijn terug te halen.

NIEUW IN VERSIE 5.0 VOOR PC

Wij testten de versie 5.0 voor de PC
uitvoerig. Het nieuwe pakket kost f435
adviesprijs. Daarbij zijn twee prima
handboeken (Engels): User's Guide en de
Disk Explorer, die stap voor stap
vertellen wat het programma allemaal
kan. Vele zaken zijn bekend, zelfs
beroemd omdat Norton de eerste was die
zoals gezegd onderkende wat er voor de
eindgebruiker allemaal voor problemen
ontstaan als je met de computer wat
ondoordacht omgaat, en dat doet nu
eenmaal iedereen op zijn tijd. Die
faciliteiten ontbreken hier ook niet.
Alle soorten anti-rampenplannen staan
onder het hoofdstuk 'Recovery'. De
fameuze Disk Doctor II, File Fix,
UnErase, Unformat, Image, Disk Editor
en Disk Tools zijn genoegzaam bekend en
in deze versie nog iets soepeler en
sneller in gebruik.

ONOVERTROFFEN FACILITEITEN

Ik durf te beweren dat op het gebied
van terughalen van verongelukte files
en schijven Norton vrijwel
onovertroffen is. Nieuw in het
programma is 'Diskreet', een
programmadeel dat files versleutelt,
zodat ze niet door anderen gelezen en
veranderd kunnen worden. Wipe Info wist
files echt onherroepelijk van disk of
maakt een hele disk schoon zodat echt
niemand er meer iets van kan aflezen
(op militair of industrieel niveau
nodig).

Heel fraai en nieuw zijn de functies
System en Information en Batch
Enhancer. Norton Tools peuterde uit
mijn (vrij grote) PC 38 Kb aan
informatie (een pak papier van dertig
velletjes) over snelheid, type
processor en coprocessor, disktypen en
-prestaties, interrupts, video
mogelijkheden, netwerk, adressen van
TSR's, CMOS, bustype en geheugen
configuratie. Ik hebben zelden zo'n
compleet rapport gekregen waarbij alle
zaken die wel eens vraagtekens opriepen
boven water kwamen. Norton kent ook een
Control Center waarmee veel zaken
gewijzigd kunnen worden, terwijl de
Batch Enhancer het mogelijk maakt op
een makkelijke manier de start
procedures aan te passen. Fraai is ook
'Calibrate'. Het is een programma dat
niet alleen (naast Speeddisk tegen
fragmentatie) de hele harddisk tegen
het licht houdt, maar ook snelheid (in
milliseconden) test en zelf uitvogelt
wat de ideale interleave factor voor uw
disk is. Naast het uitputtend testen
van de schijf (met een patroon) is het
programma dan ook in staat die
interleave te wijzigen. In mijn geval
bracht dat toch nog 20-30 pct prestatie
verbetering op een schijf die van
zichzelf al heel behoorlijk snel was.
Daar komt nog bij dat Norton een cache
programma bijsluit dat de harddisk
prestaties flink kan verbeteren.

VERGELIJKING MET PC-TOOLS

Wie Norton bekijkt ontkomt niet aan een
vergelijking met PCTools. Beide
programma's bieden veel dezelfde dingen
(zoals het cache programma) maar zijn
toch ook weer heel anders. Liefst
gebruik ik ze beiden. PCTools is voor
mij ideaal bij het onderhoud van
bestanden (wissen, kopieren) en ik
gebruik Speeddisk en Compress allebei.
Waar het de System Info betreft, het
opsporen van fouten op diskettes en het
repareren en analyseren van harde
schijven, is Norton onovertroffen. DOS
en PCTools maken van een defecte schijf
meer dan eens een nog grotere puinhoop,
terwijl Norton vrijwel altijd de
problemen feilloos weet op te sporen en
geheel of gedeeltelijk weet te
herstellen. Kortom, gebruik Norton
wanneer u dringend om een
'reddingsboei' verlegen zit. (met dank
aan Hans Janssen)

