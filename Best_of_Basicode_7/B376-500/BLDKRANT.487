487, maa 06 apr '92

SYMPOSIUM: EERSTE RESULTATEN ERS-1

Op 26 maart j.l. werd door de Kring
voor Remote Sensing en de Nederlandse
Vereniging voor Ruimtevaart een
symposium georganiseerd over de eerste
ervaringen die zijn opgedaan met de
Europese radarsatelliet ERS-1. Het was
het eerste in Nederland gehouden
symposium in het kader van het
International Space Year 1992. Tijdens
de druk bezochte bijeenkomst in het NLR
nabij Emmeloord kwamen diverse sprekers
aan het woord, waarbij verschillende
aspecten van de satelliet de revue
passeerden. Zo werd onder meer
uitgebreid ingegaan op de calibratie
van de diverse instrumenten aan boord
van ERS-1. Ook vertelden enkele
gebruikers van de satellietgegevens
over hun eerste resultaten en toekomst
verwachtingen.

Het blijkt dat de ERS-1 zeer goed
werkt, zelfs beter dan men voor de
lancering op 17 juli van het vorig jaar
had ingeschat. Slechts een van de
instrumenten, PRARE, voor de precieze
bepaling van de baan van de satelliet,
is defect. Dat is erg jammer, omdat dit
een behoorlijke handicap vormt voor het
doen van bepaalde metingen. Er is
weliswaar een alternatieve mogelijkheid
om de exacte positie van de kunstmaan
m.b.v. laser te bepalen, maar dat dit
niet zonder haken en ogen is, bleek wel
uit het betoog van een van de sprekers.

VERSPREIDING DATA VERLOOPT MOEIZAAM

De verspreiding van de beelden en
andere meetgegevens van de satelliet
naar de eindgebruikers blijkt vaak
nogal moeizaam te verlopen. Enerzijds
wordt dit veroorzaakt doordat de
Europese ruimtevaart organisatie ESA,
die de beheerder is van de satelliet,
zich uit commerciele overwegingen
terughoudend opstelt m.b.t. het vrij
beschikbaar stellen van de gegevens.
Anderzijds is het onderzoek van de
Aarde m.b.v. radar nog experimenteel en
weten de eindgebruikers vaak niet goed
wat ze ermee aan moeten. Tenslotte
bestaat er een conflict m.b.t. het
soort gegevens dat de satelliet zou
moeten leveren voor de diverse
gebruikers. Zo zijn veel wetenschappers
vooral geinteresseerd in meetgegevens
waarmee windvelden en golfpatronen
kunnen worden bepaald, terwijl anderen
weer vooral belangstelling hebben voor
'mooie plaatjes', waaruit allerlei
andere zaken kunnen worden afgeleid. In
verband met de manier waarop de
instrumenten aan boord van de ERS-1
zijn opgebouwd, kunnen beide soorten
metingen niet tegelijkertijd worden
uitgevoerd.

Het valt echter te verwachten dat, als
je je bezighoudt met een geheel nieuwe
soort van onderzoek, zoals bij ERS-1,
er in de beginfase problemen zullen
optreden. Ik heb er dan ook alle
vertrouwen in dat dit in de toekomst
beter zal gaan, en ik ben ervan
overtuigd dat er nog veel nieuwe
ontdekkingen zullen worden gedaan,
waarvan we op dit moment misschien
zelfs geen flauw benul hebben. Ik ben
bijzonder blij dat Europa op het gebied
van het ruimte onderzoek nog steeds een
vooraanstaande positie inneemt. Al met
al was het een bijzonder geslaagde en
leerzame dag. De thuisblijvers bleken
weer eens ongelijk te hebben. (Wim
Holwerda)

PALAPA-B

Deze maand zal de Indonesische
satelliet Palapa B-4 worden gelanceerd
vanaf Cape Canaveral, Florida (USA). De
satelliet zou de komende 9 tot 12 jaar
het gebied tussen Hong Kong en Papua
Nieuw Guinea van tv-beelden moeten gaan
voorzien. De B-4 satelliet zal de
huidige Palapa B-2-R en B-2-P gaan
vervangen, die resp. in 1995 en 1998
'afgeschreven' zullen zijn. De B-4
satelliet is tevens de laatste in de
serie van Indonesische B-generatie
satellieten. (Persbureau 'Antara' via
BBCMS, 13/2/92)
Jan Nieuwenhuis, Den Burg, Texel.

SYMPOSIUM ROND FRIENDSHIP

Op 15 mei organiseert de F27 Friendship
Association (FFA) in Amsterdam het
symposium 'Success through Friendship'.
Tijdens de bijeenkomst zullen de
technische en economische aspecten van
de F27 Friendship en het belang dat dit
toestel gehad heeft voor de Nederlandse
economie en vliegtuigbouw besproken
worden. Prominente sprekers, zoals
prof. ir. In 't Veld, prof. Ten Asbroek
en prof. ing. Blom, die zelf bij de
ontwikkeling en de bouw betrokken
waren, zullen er hun ervaringen
uitdragen.

Het symposium wordt gehouden in het
Novotel aan de Europa Boulevard 10 in
Amsterdam. Voor FFA-leden kost het f
60,- en voor overigen f 80,-. De kosten
kunnen overgemaakt worden op giro 27278
van de FFA, Postbus 75087, 1117 ZP
Schiphol, o.v.v. 'F 27 Symposium'.

NIEUWE WINDOWS STERK VERBETERD

Windows 3.1 zal veel minder problemen
geven dan de vorige, gedurfde 3.0
versie. Hij is ook sneller en beduidend
gebruikers vriendelijker. Begin juni
zal hij voor het publiek verkrijgbaar
zijn. De verbeteringen erin zijn o.a.
het gevolg van het besluit om de 'real
mode' te laten vallen. Deze mode kon
alleen worden benut door gewone, kleine
XT-computers, die toch al vaak niet
voldoende geheugen aan boord hebben en
bovendien te traag zijn voor Windows.

Ook andere belangrijke verbeteringen
zijn aangebracht. De file-manager, het
programma onderdeel voor bestands
beheer, wordt beduidend makkelijker en
overzichtelijker. Verder zal de
Printmanager en het hele afdruk proces
wezenlijk anders worden. Dit heeft te
maken met de nieuwe letters die in
Windows 3.1 zijn opgenomen: outline
letters van het 'True Type' type, die
traploos verkleind of vergroot kunnen
worden van 4 tot 128 punts.

Toegevoegd zijn ook nieuwe
programma-modules voor toekomstige
ontwikkelingen op multimedia- en
geluidsgebied, een 'Key-caps'
programma, waarmee men uit het alfabet
weinig gebruikte letters of tekens kan
selecteren, en een 'object packager'
(iconen-editor). Bij dit alles is ook
het uiterlijk van Windows onder handen
genomen. Een compleet overzicht van
alle verbeteringen vindt u in
Beeldkrant 477, die we op maandag 24
februari uitzonden.

OOK EXCEL IN HET NIEUW

Verrassend genoeg heeft Microsoft ook
Excel vernieuwd. Versie 4.0 zal in
april/mei verkrijgbaar worden. Dit
voortreffelijke programma kan door
iedereen met een smalle beurs worden
aangeschaft, omdat men elke oudere
versie van welk spreadsheet programma
dan ook kan inwisselen. De update
regeling maakt het mogelijk Excel tegen
eenderde van de prijs, met tal van
nieuwe functies en aangepast aan
Windows 3.1, te gaan gebruiken. Anders
kost het geweldig grote en uitvoerige
pakket rond de f1500,-. Wel moet u
daarbij bedenken dat het alleen onder
Windows loopt. Een DOS-spreadsheet kan
dus wel worden ingewisseld, maar de
Microsoft programma's vereisen nu toch
echt een i286-computer of beter, met
daarnaast een flink werkgeheugen in de
buurt van 4 Mb.

OLE WORDT ONTSLOTEN

Belangrijkste reden om een nieuwe Excel
uit te brengen zo kort na versie 3.0
is: OLE. In vaktermen heet dat Object
Linking and Embedding. Het maakt het
mogelijk om het ene programma met het
andere te combineren. Het is nu nog
alleen het geval onder Windows 3.1, met
Word (de tekstverwerker) en nu ook met
Excel. Wanneer men in de tekstverwerker
een prachtige Worksheet wil opnemen kan
dat. Op het moment dat men dubbel klikt
op dat deel van het Word document zit
men ongemerkt in Excel. Alle
rekenfuncties zijn dan geldig. De
programma's worden zo onderling
verweven, wat veel verder gaat dan
alleen de gegevens uitwisselen. Verder
dus dan DLL en DDE, waarbij een klein
deel van een document gelinkt is aan
een ander document. Bij OLE weet men op
een gegeven moment niet eens meer in
welk programma men bezig is. Onder
Windows zijn toch al heel veel
commando's eender. Word 2.0 voor
Windows was al eerder uitgerust met
allerlei hulpprogramma's (Draw, Graph
en Wordart) die als het ware in de
tekstverwerker opgaan. (Hans G.
Janssen)

NIET BLIJ MET PIM OETS

De boeken van Pim Oets, tegenwoordig
meer uitgever dan schrijver, hebben
faam. Maar de vraag is of dat nog
terecht is. Velen hebben in het
verleden hun eerste schreden op het
computerpad met Pim's kloeke boeken
gezet, maar dat lijkt voorbij. Wie de
handleiding DOS 5.0 in handen krijgt,
begrijpt precies wat ik bedoel. Het is
een fors uit de kluiten gewassen boek
in goed, maar vervelend Nederlands en
een uiterst saaie opmaak. Niet een boek
dus dat je eens blijmoedig openslaat om
de toch al zo saaie kost die DOS biedt
meester te worden. Neem nou het omslag:
al jaren zien we het thema van
printerpapier met gaatjes en dito
plaklabels terug op die boeken. Een
standaard omslag met alleen een andere
titel. Er is ontzettend veel geschreven
in korte tijd over DOS 5.0 en er zijn
dus veel frisse omslagen beschikbaar,
waarbij deze handleiding ongunstig
afsteekt. Ook het lettertype en de
pagina indeling zijn verre van wervend.
Krullige schreeflettertjes op een grote
pagina. Een blok 'platte tekst' waar
moderne boekuitgevers een tweekoloms
indeling aanhouden, wat ook beter bij
de afgebeelde schermteksten zou passen.
Vijf inleidende pagina's vol
geschiedenis.

GEHEIM VAN SUCCES

De auteur vermeldt bij het begin van
het boek dat het geschreven is met een
wat oudere versie van Wordstar. Bijna
zou je zeggen, dat kan ik ook wel
zien... Wat is dan toch het succes van
de Oets boeken? Het zijn degelijke
geschriften waar de gebruiker bij de
hand genomen wordt om stap voor stap te
leren. Een beetje schoolmeesterachtig,
maar voor beginners heel goed om
ingewijd te worden in DOS, beetje bij
beetje. Nu is het helaas vrij
onwaarschijnlijk dat iemand die
overschakelt op DOS 5.0 een beginner
is. Het gaat er veelal juist om, bij de
laatste DOS, op de hoogte te raken van
de verschillen ten opzichte van vorige
versies. Dat is geen makkelijke klus
met dit omvangrijke 'leerboek' dat een
goede hoofdstuk indeling heeft, maar
helaas slechts een povere index op
trefwoorden.

MODERNE EDITOR

De auteur legt bovendien graag
bestaande zaken omvangrijk uit, zoals
het programma Edlin, een zeer
primitieve editor uit de beginjaren van
het computer tijdperk. Wie over DOS 5
beschikt heeft nu ook Edit, een goede
en makkelijke editor. Edit spreekt voor
zichzelf en wordt kort adekwaat
behandeld. Maar ondertussen worden er
wel 17 pagina's aan Edlin gewijd.

Over het geheel komen de specifieke
kenmerken van de nieuwe DOS er wat
bekaaid af. Vooral het door mij met
belangstelling gelezen hoofdstuk over
het geheugen beheer, de grootste
verbetering in DOS, geeft wel wat
uitleg hoe het in elkaar zit, maar
weinig voorbeelden over hoe je het
maximale rendement bereikt.

CONCLUSIE

Wil men, als beginnende gebruiker van
DOS, zonder hoogstandjes de werking van
deze computer systeem software
uitgelegd krijgen, dan is het boek van
Oets een goed begin. Wel moet men dan
het geduld opbrengen om de vrij
onaantrekkelijke pil hoofdstuks gewijs
te lezen. Om alleen de verschillen
tussen DOS 5 en de versies 3 of 4 te
weten te komen is het ongeschikt. (Hans
G. Janssen)

Titel   : Handleiding DOS 5.0
Auteur  : Pim Oets
Uitgever: Pim Oets boeken
ISBN    : 90 72260 201
Prijs   : f 59,-

In de komende weken krijgt u een
bespreking van nog veel meer nieuwe
DOS-boeken, dus u kunt nog even wachten
met uw keuze. En overigens: als u
Engels kunt lezen, is de bij DOS 5.0
meegeleverde Microsoft handleiding een
juweeltje van informatie.

