395, maa 18 mrt '91

BEGRIPPEN UIT DE RADIO-TECHNIEK (2)

In Beeldkrant 365 van maandag 26
november 1990 publiceerden we het
eerste deel van de serie 'Begrippen uit
de radio-techniek', samengesteld door
zendamateur Jan van der Meij (PA0JMY).
In deel 1 zijn de begrippen behandeld
die betrekking hebben op de ontvanger
parameters. In dit tweede deel worden
de zender parameters behandeld.

ZENDVERMOGEN

Onder zendvermogen verstaan we het
uitgezonden vermogen van een zender.
Wanneer we te maken hebben met een
draaggolf en niet meer dan dat (zoals
bij een FM gemoduleerd of een niet
gemoduleerd signaal) is het
zendvermogen eenvoudig met een
hoog-frequent vermogensmeter te meten.
Bij het gebruik van een goede of zeer
goede professionele vermogensmeter zal
het zendvermogen met een nauwkeurigheid
van circa 5 procent kunnen worden
bepaald.

Anders is het, wanneer we het
zendvermogen willen meten bij een
zender waarvan het vermogen niet
constant is, zoals bij enkelzijband
zenders en in amplitude gemoduleerde
zenders. Een hoogfrequent
vermogensmeter is niet snel genoeg om
de modulatie te kunnen volgen. Om deze
signalen te meten wordt gebruik gemaakt
van een vaste modulatiediepte (bij AM)
en een vaste dubbeltoon (bij SSB). De
toonfrequenties van de dubbeltoon
bedragen 1200 en 1500 Hz. Er wordt nu
aangenomen dat het gemeten, gemiddelde
vermogen het zendvermogen is. Het PEP
vermogen (Peak Envelop Power) is vier
maal zo hoog.

Meestal wordt het zendvermogen
uitgedrukt in Watt. Een andere
grootheid om vermogen uit te drukken is
dBm, waarbij in dit geval 0 dBm gelijk
is aan 1 milliWatt in 50 Ohm (komt
overeen met 224 mV in 50 Ohm). Bij een
met spraak gemoduleerde zender zal bij
AM en SSB modulatie het gemeten
vermogen veranderen bij spraak, bij FM
gemoduleerde signalen is de amplitude
van het hoogfrequent signaal
onafhankelijk van de spraak en de
vermogensmeter zal een constant
vermogen aanwijzen, onafhankelijk van
de spraak.

ZIJBANDRUIS

Zijbandruis is een door de zender
uitgezonden, meestal ongewenst produkt.
Zijbandruis is tot op grote afstand van
de draaggolf meetbaar en vooral in
systemen waar meerdere zenders en
ontvangers zijn opgesteld kan
zijbandruis hinderlijk zijn.

Normaal gesproken zal zijbandruis
minimaal 80 dB onder het niveau van de
draaggolf liggen en daarom is het een
moeilijk te meten fenomeen. Alleen met
speciale filters, waarmee de draaggolf
wordt onderdrukt, kan zijbandruis
worden gemeten. In duplex systemen
waarbij een zender en een ontvanger op
een antenne worden aangesloten is het
noodzakelijk om de zijbandruis
component, aanwezig op de ontvangst
frequentie, in de lijn tussen zender en
antenne uit te filteren. Daar in duplex
systemen de ontvangst- en
zendfrequentie dicht bij elkaar liggen,
worden er hoge eisen gesteld aan de
kwaliteit van het duplex filter.

MODULATIE

In de 'normale' telecommunicatie wordt
spraak op een draaggolf gemoduleerd. De
meest voorkomende vorm van modulatie is
FM. Deze modulatievorm wordt gebruikt
bij spraak communicatie op de VHF en
UHF banden alsmede in een breedband
toepassing voor omroep (radio). Bij FM
(Frequentie Modulatie) wordt de
draaggolf een beetje in frequentie
gevarieerd. De frequentie waarin wordt
gevarieerd is de audiofrequentie en de
mate van varieren wordt deviatie ofwel
zwaai genoemd. Men kan zeggen, dat de
deviatie recht evenredig is met de
amplitude van het laagfrequent signaal.
Bij smalband signalen (voor
spraaktoepassing met mobilofoons en
portofoons) bedraagt de deviatie
nominaal circa 3 kHz en voor breedband
signalen (omroep) bedraagt de deviatie
circa 75 Khz.

Deviatie kan worden gemeten met een
speciale meetontvanger. Omdat de
deviatie recht evenredig is met de
amplitude van het laagfrequent signaal
kan men eenvoudig door het meten van de
amplitude van het in de meetontvanger
gedemoduleerde signaal de deviatie
bepalen. Van de meetontvanger moet het
amplitude gedrag over de gehele
laagfrequent band bekend zijn. Vaak
wordt gewerkt met pre-emphasis in de
zender. Dat wil zeggen, dat de deviatie
oploopt bij oplopende frequentie. De
deviatie is dan niet alleen meer
afhankelijk van de amplitude van het
laagfrequent signaal maar ook van de
frequentie van dit signaal.
Pre-emphasis wordt toegepast om vooral
in het bereik van de hoge tonen de
signaal/ruis verhouding te verbeteren.
Bij breedband toepassing wordt een
pre-emphasis aangehouden van 750 usec.
Dat wil zeggen, dat het oplopen van
deviatie pas begint bij een frequentie
van 1333 Hz (750 usec periodetijd komt
overeen met een frequentie van 1333
Hz). Onder deze frequentie is het
deviatiegedrag recht en dus uitsluitend
afhankelijk van de amplitude van het
laagfrequent signaal. In de ontvanger
wordt de pre-emphasis weer gecorrigeerd
om uiteindelijk op de luidspreker
uitgang van de ontvanger weer een
rechte frequentie karakteristiek te
hebben.

Een andere vorm van modulatie is AM
ofwel Amplitude Modulatie (ook wel
Antieke Modulatie genoemd). AM wordt
vrijwel alleen nog gebruikt door de
omroep in de middengolf- en kortegolf-
banden. Bij AM wordt de draaggolf in
amplitude gemoduleerd met het
laagfrequent signaal, met andere
woorden: het niveau van de draaggolf
wordt groter en kleiner onder invloed
van het laagfrequent signaal. Bij AM is
door de variatie in de draaggolf
amplitude de signaal/ruis verhouding
ongunstiger dan bij FM.

VERMOGEN IN HET NEVENKANAAL

Wanneer een zender gemoduleerd is, zal
de bandbreedte afhankelijk zijn van de
amplitude en de frequentie van het
laagfrequent signaal. Het is
noodzakelijk om eisen te stellen aan de
modulatie produkten die buiten de
bandbreedte vallen van het kanaal
waarin de zender werkt. De minimale
onderdrukking van het vermogen in het
nevenkanaal dient 70 dB te bedragen.
Meten van deze parameter is mogelijk
met een ontvanger, waarbij het
middenfrequent filter aanzienlijk beter
moet zijn dan de te meten waarde.
Meestal zal een nevenkanaal
vermogensmeter onderdeel zijn van een
mobilofoon meetplaats.

ZENDER INTERMODULATIE

Zender intermodulatie is een begrip dat
in de laatste jaren een steeds
belangrijkere rol is gaan spelen. We
kunnen vanaf de antenne uitgang van een
zender een signaal terugsturen in de
zender eindtrap, en daar ontstaat een
intermodulatie produkt met het
draaggolf signaal. Dat intermodulatie
produkt wordt vervolgens weer
uitgezonden. De intermodulatie
onderdrukking van een zender dient ten
minste 20 dB te bedragen. Natuurlijk
zijn de signalen die worden
teruggestuurd vanaf de antenne uitgang
maar klein. De gevoeligheid van een
ontvanger is dat echter ook. Bij vast
opgestelde apparatuur, zeker wanneer er
meerdere zenders op een lokatie of
zelfs op een antenne staan, is er de
mogelijkheid om met behulp van
circulatoren of isolatoren de demping
richting zendereindtrap te vergroten om
zo de intermodulatie onderdrukking te
vergroten. Bij mobiele apparatuur en
vooral portofoons is het door de
afmetingen van circulatoren niet
mogelijk deze in te bouwen.

Het effect van zender intermodulatie is
identiek aan dat van ontvanger
intermodulatie: men hoort signalen die
er in werkelijkheid niet zijn. Vooral
op plaatsen waar men dicht in de buurt
komt van de vast opgestelde stations
zal zender intermodulatie optreden.
Meten van zender intermodulatie is
alleen mogelijk met een vermogens
meetzender, waarmee een gedefinieerd
signaal kan worden gegenereerd dat
wordt geinjecteerd op de zender
eindtrap. Met een spectrum analyzer kan
men dan de intermodulatie produkten
meten.

SWR

Het begrip Staande Golf Verhouding
(SGV), ook wel Standing Wave Ratio
(SWR) genoemd, is een moeilijk te
bevatten begrip. De SWR heeft iets te
maken met een niet aangepaste zender
(of ontvanger) aan een antenne. SWR is
het eenvoudigst te meten bij de zender.
Er zijn in de handel kant en klare SWR
meters te koop.

Wanneer van een zender de uitgangs
impedantie niet geheel gelijk is aan de
impedantie van de antenne of de
antennekabel, zal er onderweg vermogen
worden gereflecteerd. Dit
gereflecteerde vermogen zal op de ene
plaats op de kabel meewerken met het
uitgaande vermogen en op andere
plaatsen wordt er tegengewerkt. Het is
mogelijk om de maximale spanning, waar
de vermogens met elkaar samenwerken, en
de minimale spanning, waar de heen en
teruggaande vermogens elkaar
tegenwerken, te bepalen. De SWR is dan
de maximale spanning gedeeld door de
minimale spanning. Als er geen vermogen
wordt gereflecteerd, zal er geen
tegenwerkend vermogen zijn. De maximale
spanning is dan gelijk aan de minimale
spanning en de SWR is dan 1. Omdat de
minimale spanning uiteraard nooit
groter kan zijn dan de maximale
spanning, kan de SWR niet kleiner zijn
dan 1.

Wanneer we de SWR meten met een SWR
meter gaan we ervan uit, dat de
uitgangs impedantie van de zender
keurig 50 Ohm zal zijn. Ook gaan we
ervan uit, dat de impedantie van de
antennekabel in orde zal zijn, zodat we
met zekerheid weten, dat het retour
vermogen door de antenne gereflecteerd
moet zijn. Niets is minder waar! Door
afwijkingen in de gebruikte
connectoren, matige kwaliteit van de
kabels en niet in de laatste plaats de
SWR meter zelf, meten we niet de juiste
SWR. Het zal vaak zo zijn, dat de
antenne beter is dan de meetapparatuur.

Een belangrijke meetfout bij SWR
metingen wordt veroorzaakt door demping
van de antennekabel. Als we aannemen,
dat de antenne het 'slechte' element in
de installatie is en de demping van de
coaxkabel is 3 dB, dan is het
gereflecteerde vermogen dat we meten,
aan de antennezijde 2 maal zo hoog (3
dB). Omdat de demping van de kabel 3 dB
bedraagt, is het vermogen dat bij de
antenne aankomt ook al 3 dB kleiner dan
het vermogen dat aan het begin van de
kabel wordt aangeboden (3 dB is de
helft van het vermogen). Het deel dat
wordt gereflecteerd wordt weer 3 dB
verzwakt voor we het kunnen meten. We
kunnen dus zeggen, dat het absolute
gemeten gereflecteerde vermogen
eigenlijk 6 dB groter is (dus een
factor 4). We weten, dat bij een SWR
van 3 het gereflecteerde vermogen 25%
bedraagt van het uitgezonden vermogen.
Dat wil zeggen dat, indien de demping
van een antennekabel 3 dB bedraagt, de
SWR nooit slechter zal worden dan 3,
onafhankelijk of een antenne is
aangesloten of niet!! Bij relatief lage
frequenties (kortegolf banden) is de
demping van coaxkabels vrij klein. Bij
hogere frequenties moet men al snel
rekening houden met dempingen van
antennekabels.

Wordt vervolgd. (Bedankt, Jan!)

