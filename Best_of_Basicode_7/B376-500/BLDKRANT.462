462, maa 23 dec '91

MIR: WEINIG RADIOVERKEER

Op de gebruikelijke VHF frequentie komt
weinig verkeer voor, omdat MIR's
overkomsten alweer grotendeels in de
nachturen liggen. Uit dit schaarse
radioverkeer en de aanvulling van info
uit de Luch-bron blijkt, dat de vlucht
nog steeds 'routinematig' verloopt. Het
waterregeneratie systeem Elektron en
sommige Girodyna's (voor de
standregeling) vragen nog steeds veel
aandacht.

Volgens TsUP gaat alles volgens plan:
men maakt opnamen van gebieden in Azie
en rond de Stille Oceaan voor
ecologische doeleinden en om de
natuurlijke aardreserves te bepalen. Af
en toe produceert men voor de
electronica bestemd kristal materiaal
in de Zona-3 oven. Ook heeft men naast
medische controles alweer geoefend met
het Chibis kostuum. Krikalyov vroeg
zich af, waarom dit nu al moest.
Gewoonlijk doet men dat pas een week of
2 voor terugkeer. Op 17 dec. 1991,
tijdens doorgang in oml. 33370, 0628
UTC, werd de telefonie frequentie
143.625 mc ook voor packet radio
gebruikt. Voor radio-amateurisme wordt
naast de 145.550 ook vaak de 145.500 mc
gebruikt.

RADIOVERKEER VIA LUCH

Hierover staat in het Fido-NOS BBS al
een uitleg: zie de file LUCH.TXT in
gebied 9. In de afgelopen week werden
vaak tv-beelden vertoond van het werk
met een bolvormige tank van het
Elektron systeem. Ook heeft men eerdere
opnamen van het beschadigde zonnepaneel
uitgezonden naar aarde. Het is thans
ook mogelijk radiotelefonie via Luch te
ontvangen. Het verkeer verschilt niet
van dat op de VHF downlink, maar het
duurt natuurlijk wel langer. In dit
verkeer waren soms op de achtergrond
binnenkomende oproepen van Amerikaanse
radio amateurs te horen. Herhaaldelijk
drong Krikalyov aan op informatie over
Manarov, de man met het ruimte
duurrecord, die in het ziekenhuis lag
i.v.m. problemen met zijn gewrichten.
Radio amateurs over heel de wereld
stelden vragen hierover aan de MIR
bemanning, maar deze was onvoldoende
ingelicht. (Naar verluidt is Manarov
inmiddels weer thuis.)

PLESETSK

In het Engelstalige programma van Radio
Moskou 'Science and Engineering' werden
bijzonderheden gegeven over de lanceer
basis Plesetsk. Het bestaan van deze
basis is heel lang geheim gehouden en
pas na het doorzetten van de Glasnost
gederubriceerd. Beletskiy, de redacteur
van het programma, vond de
geheimhouding van destijds dom,
belachelijk en nonsens. Immers, al in
1966, toen de eerste satelliet vanaf
deze oorspronkelijk voor militaire
doeleinden bestemde basis werd
gelanceerd (de Kosmos-112 op 17 maart
1966), bepaalde Geof Perry van een
middelbare school in Kettering met zijn
leerlingen de positie van de basis
vanwaar de K-112 was gelanceerd. Het
moet Geof Perry goed doen dat hij, die
als een autoriteit op het gebied van
Sovjet ruimtevaart communicatie buiten
de S.U. alom bekend is, in de nadagen
van de S.U. alsnog de lang verdiende
publicitaire aandacht krijgt!
Chris v.d. Berg, NL-9165/A-UK3202

BUREAUCRATIE SPEELT ERS-1 PARTEN

De bureaucratie binnen de Europese
Space Agency, en de prijzen die men
rekent voor de gegevens die ERS-1
verzamelt, zijn zeer onaantrekkelijk.
Dat meldt het Amerikaanse weekblad
Space News vanuit Noorwegen.

Noorse experts voelen zich gefrustreerd
omdat zij in Tromsoe een satelliet
station hebben gebouwd dat beschouwd
moet worden als een van de snelste
verwerkings centra, uitgezonderd die
van militaire oorsprong. Volgens de
Noorse specialisten laat ESA hier een
steek vallen omdat de organisatie zo
veeltalig is en zo sterk gericht op de
technische eigenschappen van de
satelliet, niet op de toepassingen
ervan. Dat is ontzettend jammer voor
een satelliet die 800 miljoen dollar
heeft gekost en maar ongeveer drie jaar
zal meegaan, aldus Space News.

MILIEU-SATELLIET NU OPERATIONEEL

ERS-1 is de eerste Europese milieu
satelliet. Hij werd in juli dit jaar
gelanceerd en Scoop versloeg de
lancering als een van de weinige media.
Minister van EZ Andriessen was bij de
lancering aanwezig in verband met de
grote inbreng van Nederlandse kennis,
onder meer van Fokker. De satelliet
levert voortreffelijke beelden, maar ze
zijn te duur en het duurt te lang voor
zij ter beschikking komen. Daardoor
zijn ze voor de toekomstige afnemers
onaantrekkelijk, aldus het blad.

De satelliet is pas een week
operationeel: sinds half december. Het
is de bedoeling dat hij - weer of geen
weer - met zijn radarogen vooral de
oceanen en ijskappen in de gaten houdt.
Milieu satelliet ERS-1 moet ook
olielozingen op zee en scheepvaart
verkeer kunnen observeren. Daarnaast
kan hij gedetailleerde beelden van land
geven. Ir. Krul uit Delft vertelde
indertijd in Scoop dat de polders in
Nederland als een soort ijkpunt worden
gebruikt. Daarvan zijn veel radar
karakteristieken bekend.

LEZING NVR AFGELAST

In Nederland is een lezing die gepland
was over de ERS-1 en de eerste
resultaten ervan door NVR en kring
Remote Sensing afgelast. De lezing, die
nota bene in de Noordoost polder
gehouden zou worden, is voor onbepaalde
tijd uitgesteld in verband met
copyright problemen over mogelijk te
vertonen dia's. Ook zou te weinig
materiaal geschikt zijn gevonden.
Uiterst teleurstellend voor een
satelliet die hoofdzakelijk het milieu
dient en ook nog een opvolger moet
krijgen: de ERS-2, waarvan de lancering
gepland staat voor 1994/1995. (Hans
Janssen)

VERGADERING OVER RUIMTEVAART EUROPA

Toen in 1987 in Den Haag werd vergaderd
over de toekomst van de Europese
ruimtevaart, heerste bij alle lidstaten
van de Europese ruimtevaart organisatie
ESA de mening dat Europa op dit gebied
meer op eigen benen moest staan. Tot
dan toe had de ESA gebruik gemaakt van
de 'diensten' van Amerika voor het in
de ruimte brengen van mensen, maar er
zou toen een begin gemaakt moeten
worden met een eigen bemand ruimtevaart
programma, besloot men.

Als een vervolg op de vergadering van
1987 vond een nieuwe vergadering plaats
in Munchen op 18, 19 en 20 november
jongstleden. Het was, net als in Den
Haag, een vergadering op ministerieel
niveau, maar de stemming was nu wel
iets minder optimistisch. De grootse
plannen van 1987 waren financieel
gezien flink uit de hand gelopen, en er
moest nu rekening gehouden worden met
een veranderde economische situatie,
met name in Duitsland.

HERMES ALS BOEMAN

Duitsland zag zich door de vereniging
voor het probleem geplaatst dat er
flink bezuinigd zou moeten worden op
ruimtevaart, maar men bevond zich in
een patstelling. Het voornamelijk
Franse ESA-projekt Hermes bleek een
geldverslindend initiatief, met een
budget overschrijding van bijna 40%.
Duitse bezuinigingen op de deelname in
dit projekt leken dan ook voor de hand
te liggen. Het probleem was echter dat,
wanneer Duitsland zijn bijdrage aan
Hermes zou beperken, Frankrijk als
represaille waarschijnlijk zijn
geldstroom richting het (voornamelijk
Duitse) ESA ruimtestation Columbus zou
stoppen. En juist nu Duitsland in een
economisch slechte situatie verkeert,
is een financiele impuls van Franse
zijde voor de ontwikkeling van Columbus
zeer welkom. Bovendien zou het Columbus
projekt moeilijk uit te voeren zijn
zonder Hermes. Stopzetting van Hermes
door het 'afhaken' van Duitsland als
deelnemer leek dan ook uitgesloten.

MINISTERIELE BESLUITEN IN MUNCHEN

Uiteindelijk werd in Munchen een
resolutie aangenomen betreffende het
Europese bemande- ruimtevaart
programma, waarin vooral werd
aangedrongen op intensievere
internationale samenwerking binnen
Europa om het programma te kunnen
volbrengen binnen het geplande
tijdsbestek, en wel economisch zo
doelmatig mogelijk. Voor 1992 zouden de
deelnemings percentages voor de grote
projekten Hermes, Columbus en Ariane-5
(de lanceerraket voor deze eerste twee
projekten) gehandhaafd worden. Men zou
echter meer moeten letten op een
financieel voordeel voor de deelnemers
dat meer overeenkomstig de bijdrage aan
de projekten was. Wat dit betreft is
Nederland een goed voorbeeld van een
scheve verhouding: tegenover een
bijdrage van slechts 90 miljoen gulden
staan inkomsten voor Nederland vanuit
de ESA van maar liefst 422 miljoen
gulden...

PROGRAMMA GEHANDHAAFD, MAAR VERTRAAGD

De doelen van het programma zoals dat
in 1987 is overeengekomen, met Hermes,
Columbus en Ariane-5 als belangrijkste
peilers, zal dus worden gehandhaafd. Om
het financieel haalbaar te houden is
echter wel afgesproken dat het over een
periode van twaalf jaar in plaats van
acht jaar zal worden uitgespreid. De
eerste Ariane-5 moet in 1995 de lucht
in gaan, Hermes zal pas in 2002 voor
het eerst (onbemand) vliegen en
Columbus zal in 2003 het ruimtesop
kiezen. Dat men dan zal vliegen met
technologie uit de jaren zeventig en
tachtig neemt men maar voor lief...
(Yvo Krijgsman)

00: INTERNATIONAAL TOEGANGSNUMMER

Eindelijk is het dan zover. Er komt een
einde aan de kwelling van mensen die
veel reizen. In bijna elk land is het
internationale toegangs nummer
verschillend en de Europese Gemeenschap
heeft uitgemaakt dat zoiets niet meer
kan in een verenigd Europa. Het nummer
om een internationaal gesprek te voeren
wordt in alle twaalf EG-landen 00
(dubbel nul). Ook minister Maij-Weggen
heeft de richtlijn in de EG-wetgeving
onderschreven. Belgie, Duitsland,
Italie, Luxemburg, Griekenland en
Portugal kennen het 00-nummer al.
Afgesproken is nu dat na 1 januari 1993
overal hetzelfde nummer zal gelden. In
Nederland zal dat mogelijk al op 1 juni
volgend jaar het geval zijn.

NUMMERWISSELING ANDERE DIENSTEN

Logisch is dat in verband met de
EG-richtlijn de nummers die in
Nederland met 00 beginnen komen te
vervallen. Dat gebeurt al per 1 januari
1992. De tijdmelding van 002 wordt
06-8002. Het weerbericht (003) 06-8003.
De inlichtingen dienst (008) wordt
06-8008 en is (al langer trouwens) niet
meer gratis maar kost 15 ct per keer.
Storings melding blijft kosteloos maar
krijgt het nummer 06-0407.

