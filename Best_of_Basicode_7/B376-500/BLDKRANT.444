444, maa 07 okt '91

MOBIFAX

PTT Telecom introduceerde vorige week
op de Efficiency Beurs een nieuwe
mobiele fax, met name bedoeld voor
gebruik in combinatie met een
autotelefoon: de Mobifax PF-1. Deze kan
direct op de auto-accu worden
aangesloten. Via een adapter kan het
apparaat werken op het lichtnet (220
Volt), zodat de Mobifax eveneens in
andere mobiele situaties (hotelkamer,
bouwprojecten en dergelijke) goed kan
worden ingezet. Ook kan de Mobifax
werken met behulp van een bijgeleverde
batterij.
De Mobifax PF-1 is met name interessant
voor mobiele beroepsgroepen zoals
politie, brandweer, journalisten en
vertegenwoordigers.

De Mobifax PF-1 is een licht en vooral
klein apparaat. Het is voorzien van
foutcorrectie, waardoor foutloze
verzending van documenten mogelijk
wordt. Met behulp van een universeel
interface kan het apparaat eenvoudig op
de autotelefoon installatie worden
aangesloten.

De prijs van de Mobifax (zonder 220
Volt adapter) bedraagt f.3495,- (excl.
btw). De 220 Volt adapter kost f.395,-
(excl. btw). Het apparaat kan ook
worden geleast. Nadere informatie is
o.a. verkrijgbaar bij de diverse PTT
Primafoon winkels in den lande.

DIVERSITY

Als vervolg op zijn driedelige cursus
radio-techniek, die we eerder plaatsten
in de Beeldkranten 365, 395 en 415,
stuurde Jan van der Meij ons het
volgende artikel over 'diversity': Jan
legt uit wat dat is.

Bij diversity wordt onderscheid gemaakt
tussen twee verschillende soorten:
antenne diversity en ontvanger
diversity. Het principe van diversity
is altijd, dat er een keuze gemaakt kan
worden uit meerdere antennes bij
antenne diversity en meerdere
ontvangers bij ontvanger diversity.

ANTENNE DIVERSITY

Bij antenne diversity worden meerdere
antennes aangesloten op een ontvanger.
Vooral bij wat zwakkere ontvangst
signalen kan het voorkomen, dat door
reflecties tegen de grond en gebouwen
er een zeer plaats- afhankelijke
ontvangst van een zender is. Naarmate
de frequentie hoger wordt, zal men meer
last krijgen van deze reflecties; ook
zal de afstand tussen de plaatsen, waar
ontvangst goed is, dichter op elkaar
komen te liggen naarmate de frequentie
hoger wordt. We kennen dit effect ook
wel als 'multi path fading', dat wil
zeggen dat het signaal gelijktijdig op
diverse manieren op de antenne terecht
komt.

We maken van dit effect gebruik,
wanneer bijvoorbeeld een flat tussen de
ontvanger en de zender staat. Door de
schaduw werking van de flat kan er
eigenlijk geen ontvangst zijn, maar
door reflecties tegen bomen, heuvels,
gebouwen en ook tegen de grond zal er
in die gevallen toch ontvangst mogelijk
zijn, zij het dat de absolute
veldsterkte (en dus de ontvangst
kwaliteit) niet voorspelbaar is.

Wanneer we op bijvoorbeeld een autodak
twee antennes voor ontvangst van de
autoradio plaatsen, waarbij een antenne
voor op de auto en de andere antenne
achter op de auto wordt geplaatst, zal
de absolute veldsterkte op de beide
antennes verschillen. Wanneer de ene
antenne in een 'dip' staat, waar geen
ontvangst mogelijk is, zal de andere
antenne het signaal nog ontvangen. Door
gebruik te maken van een
'koppeleenheid', waarbij de beide
antennes worden gekoppeld en het
gekoppelde signaal wordt toegevoerd aan
de autoradio, zal de reikwijdte van een
FM zender groter zijn. Bij lage
frequenties (en dus grote golflengten)
heeft het uit elkaar zetten van de
antennes niet veel zin, omdat de
golflengte veel groter is dan de
afstand tussen de ontvang antennes.

Bij een aantal leveranciers wordt voor
de autoradio reeds antenne diversity
aangeboden. Ook voor mobiele
communicatie toepassingen (bijvoorbeeld
de zogenoemde gesloten mobilofoon
netten) heeft het plaatsen van meerdere
antennes op de auto zin. Bij de huidige
dichtheid van de autotelefoon zenders
en semafoon zenders is het niet
noodzakelijk om meerdere antennes op de
auto te plaatsen. De veldsterkte is
overal in Nederland ruim voldoende. Op
veel plaatsen kan zelfs met een
portable telefoon worden gewerkt.

ONTVANGER DIVERSITY

Ontvanger diversity wordt zeer veel
toegepast in radio communicatie netten
in Nederland. Een vast opgestelde
zender heeft gemiddeld tien maal zo
veel vermogen als een portofoon. Dat
betekent, dat de vast opgestelde zender
een veel grotere reikwijdte heeft dan
de zender van een portofoon. Om voor
vast opgestelde en mobiele radio
apparatuur een ongeveer gelijk bereik
te kunnen waarborgen zijn er derhalve
in de vaste opstellingen meer
ontvangers nodig dan zenders. In
Nederland hebben we ook nog het
probleem, dat er grote frequentienood
is en we zuinig moeten zijn met het
uitgeven van kanalen (frequenties).
Overreikwijdte van zenders dient ook zo
veel mogelijk te worden voorkomen. In
de 160 en 460 MHz banden ligt de
herhalings afstand op 60 kilometer: dat
wil zeggen dat een frequentie na 60
kilometer weer wordt gebruikt. Door de
zendantennes op een zeer hoge lokatie
te plaatsen wordt de reikwijdte zeer
groot; de kans dat een zender dan in
een volgend blok, 60 kilometer verder,
wordt gehoord is dus eveneens groot.
Het zal duidelijk zijn dat men in die
gevallen hinder zal ondervinden van de
'vreemde' zender.

Resumerend kan worden gezegd, dat de
zender antenne zo laag mogelijk zal
moeten staan (het te bestrijken gebied
moet nog net worden bedekt). Door het
lagere zendvermogen van de portofoons
moeten er een aantal ontvangers worden
bijgeplaatst. De 'diversity ontvangers'
staan rondom de zenders en zijn met
behulp van een tweedraads telefoonlijn
met een centrale verbonden. Door middel
van datatelegrammen en/of vaste tonen
wordt via de telefoonlijn informatie
van de ontvanger naar de centrale
overgebracht.

DE TECHNIEK

In de ontvanger wordt het (spraak)
laagfrequent signaal gescheiden van de
ruis. De ruis wordt in de ontvanger
meteen na de FM-detector afgetakt en
door een hoogdoorlaat filter gevoerd.
Uit het filter komt nu ruis zonder de
spraak, met een frequentie van zo'n 10
kHz. Deze ruisspanning wordt
gelijkgericht. Wanneer het signaal
sterk op de ontvanger binnenkomt, is er
weinig ruis en is de gelijkspanning
laag; bij een zwak signaal is er veel
ruis en is de gelijkspanning hoog. We
hebben nu dus een gelijkspanning
verkregen welke afhankelijk is van de
grootte van het aangeboden hoogfrequent
(antenne) signaal. Door een toontje in
amplitude te moduleren kunnen we de
verkregen gelijkspanning (dus omgekeerd
evenredig met de veldsterkte) via de
telefoonlijn overbrengen naar de
centrale. We keren het gelijkspannings
signaal om (inverteren) en zorgen
ervoor, dat de amplitude van het
toontje groot is bij een sterk signaal
(het toontje klinkt luid) en klein bij
een zwak HF signaal (het toontje klinkt
minder luid). Uiteraard wordt ook de
spraak via dezelfde telefoonlijn
overgebracht, zij het dat een
laagdoorlaat filter ervoor heeft
gezorgd dat er geen spraak componenten
aanwezig zijn rondom de frequentie van
ons toontje.

DE CENTRALE

In de centrale komen alle signalen van
de diverse ontvangers samen. Bij alle
telefoon- lijnen is het in amplitude
van de veldsterkte afhankelijke toontje
aanwezig. De toon- en spraaksignalen
van de telefoonlijn gaan door een
hoogdoorlaat filter, waardoor er alleen
de toon overblijft. De toon wordt
gelijkgericht en we hebben weer een
gelijk- spanning, afhankelijk van de
veldsterkte aan de ontvanger zijde. In
een vergelijkings schakeling worden de
gelijkspanningen van de diverse
ontvangers met elkaar vergeleken en het
signaal van de ontvanger met de hoogste
gelijkspanning wordt doorgeschakeld
naar de luidspreker van de bedienaar
van het radionet. De bedienaar heeft er
dus geen idee van op welke ontvanger de
portofoon binnenkomt en ook schakelen
van de ene ontvanger naar de andere
wordt niet opgemerkt.

Bij dataverkeer kan het voorkomen dat
de diversity centrale niet mag
schakelen, omdat er fasesprongen kunnen
voorkomen ten gevolge van het verschil
in lengte van de diverse
telefoonlijnen. Er is dan ook een
mogelijkheid om bijvoorbeeld door het
actief worden van een Data Carrier
Detect (DCD) signaal uit een modem de
selectie te stoppen. De op dat moment
gekozen ontvanger blijft dan gekozen,
onafhankelijk van het feit dat op een
andere ontvanger een sterker signaal
binnenkomt. Het door de centrale
geselecteerde signaal hoeft niet beter
te zijn dan goed en daarom wordt alleen
geselecteerd in de gebieden met lage
veldsterkte, waarbij een flinke portie
ruis nog op het signaal hoorbaar is.
Ruisvrijer dan ruisvrij is dan ook niet
nodig.

TOONSQUELCH

Door de grote hoeveelheid radioverkeer
is de kans op hinder of storing de
laatste jaren flink toegenomen. De
radiogolven trekken zich niets aan van
grenzen (soms: helaas) en vooral bij
diversity- netten is het een bittere
noodzaak om de ontvangers te beschermen
tegen 'vreemde' signalen. Door gebruik
te maken van toonsquelch (ook wel
sub-audio of private line genoemd), kan
storing of hinder worden voorkomen. Bij
toonsquelch wordt een toon met een
frequentie tussen 67 en 250 Hz continu
meegezonden zolang de zendtoets van de
portofoon (of mobilofoon) is ingedrukt.
De ontvangers 'weten' nu, dat het
ontvangen signaal een eigen of een
vreemd signaal is. Uiteraard kiest in
deze gevallen de diversity centrale
uitsluitend uit de signalen, waarbij de
juiste toonsquelch toon aanwezig is.

Een groot nadeel is, dat de
detectietijd van toonsquelch toch al
gauw in de grootte-orde van 250
milliseconden ligt, en dat maakt de
diversity selectie flink traag. Daar
tonen onder 300 Hz niet via de
telefoonlijn worden doorgegeven moet er
een andere manier worden bedacht om de
informatie 'toonsquelch aanwezig' over
te brengen. Er bestaat de mogelijkheid
om in een datatelegram van de ontvanger
naar de centrale deze informatie over
te brengen. Ook is het mogelijk om een
extra (hoge) toon naast de diversity
toon mee te sturen. Aan de filters aan
de kant van de centrale worden dan wel
hoge eisen gesteld.

Jan van der Meij, PA0JMY.

