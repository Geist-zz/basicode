391, maa 04 mrt '91

ENGINE

Onlangs presenteerde het Energie
onderzoek Centrum Nederland (ECN) in
Petten zijn nieuwe onderzoeks programma
ENGINE. ENGINE (Engels voor motor) is
een afkorting van ENergy Generation In
the Natural Environment: energie
opwekking in de natuurlijke omgeving.
Het doel van ENGINE is uit te zoeken,
hoe de mens energie kan gebruiken,
zonder dat voor toekomstige generaties
milieuschade ontstaat (broeikaseffect,
verzuring, kernafval).

ALTERNATIEF GEEN ALTERNATIEF

Het zou het mooist zijn, wanneer
duurzame bronnen als zon en wind in
onze energie behoefte zouden kunnen
voorzien. Dat is echter niet
realistisch. Wanneer je alle zuidmuren
en -daken in Nederland voorziet van
zonnepanelen en zonnecollectoren, kom
je niet verder dan 20 procent van het
energiegebruik. Wanneer je heel Noord
Holland volzet met windmolens, paal aan
paal, dan bereik je 1 procent van de
Nederlandse energie behoefte.
Overbodige akkergrond inplanten met een
gewas dat veel energie opslaat
(olifantsgras), zet ook niet echt zoden
aan de dijk.

ZON, FOSSIEL EN KERN

Wat duurzame energiebronnen betreft,
gaat het ENGINE programma zich
concentreren op elektriciteits
opwekking met zonnecellen. Nu is dat
nog duur. Op dit gebied is de
doelstelling dan ook: 'betaalbaar
duurzaam'. De gangbare energiebronnen
blijven onmisbaar. Nu staat kernenergie
bekend als onveilig en worden fossiele
brandstoffen gezien als vervuilend.
Daarom wil ENGINE 'veilig nucleair' en
'schoon fossiel'. Het ECN zal zich
overigens niet volledig beperken tot de
drie zwaartepunten van ENGINE; alleen
zal ander onderzoek (windmolens,
elektrische auto) doorgaans per project
rechtstreeks door industrie of overheid
worden betaald.

VEILIG NUCLEAIR

Het onderzoek naar 'veilig nucleair'
gaat zich richten op twee dingen:
splijtings reactoren waarmee niets mis
kan gaan en een goede verwerking van
kernafval. De intrinsiek veilige
kernreactor van de toekomst moet bij
problemen vanzelf uitdoven, zonder dat
actieve systemen hem hoeven bij te
sturen.

In een kernreactor splijten neutronen
uraniumkernen, waarbij energie
vrijkomt. De neutronen zorgen niet
alleen voor splijting, maar kunnen ook
aan kernen blijven plakken. Dan
ontstaan stoffen die miljoenen jaren
radio-actief blijven: het kernafval. In
internationaal verband wil men gaan
proberen dit afval te gaan splijten op
dezelfde manier als uranium gespleten
wordt. Na slechts enkele honderden
jaren zouden de restprodukten dan
ongevaarlijk zijn. Aan deze
mogelijkheid is ook in de zeventiger
jaren al gedacht, maar toen heeft men
ervan afgezien. Nu zijn de
technologische kansen wellicht beter.

SCHOON FOSSIEL

Het onderzoek op het gebied van
fossiele brandstoffen richt zich vooral
op kolen. Daarvan zijn grotere
voorraden op aarde aanwezig dan van
olie en gas. Rechtstreekse verbranding
levert het broeikasgas CO2. Daarom
kiest men voor kolen vergassing,
gevolgd door een zogeheten shift
reactie. Zo worden de kolen veranderd
in CO2 en H2 (waterstofgas). Het CO2
kan men bij dit proces gemakkelijk
opvangen. Mogelijkheden om het op te
lossen in water of op te slaan in de
grond worden onderzocht. Het H2 kan
vrijelijk verbrand worden, waarbij
onschuldig water ontstaat. Het
vergassen van kolen op deze manier gaat
ten koste van een deel van de energie.
Het onderzoek is erop gericht het
proces zo te optimaliseren dat het
rendement beter wordt. (Pim van Tend)

KOMEET HALLEY OPNIEUW AKTIEF

Op 12 februari maakte de Europese
Zuidelijke Sterrenwacht (ESO) bekend
dat de komeet van Halley opnieuw
tekenen van leven vertoonde. Rond de
komeet had zich in vijf dagen opnieuw
een nevel van stof en gas gevormd.
Normaal vormt een dergelijke nevel zich
alleen wanneer een komeet de Zon
nadert, waarbij de temperatuur oploopt
en zodoende ijs van het oppervlak
verdampt waardoor ook gassen uit het
inwendige kunnen vrijkomen. Deze gassen
worden door de zonnewind weggeblazen
van de Zon, waardoor zich voor de
passage achter de komeet een staart
vormt.

NADERING EN BESTUDERING VAN HALLEY

Dit verschijnsel deed zich ook voor bij
de komeet van Halley toen hij in maart
1986 de Zon dicht passeerde. Tijdens
deze passage werd Halley, van 13 op 14
maart, op zijn beurt dicht gepasseerd
door de Europese ruimtesonde Giotto.
Deze ruimtesonde bracht de verdeling
van stof en gas rond de komeet in
beeld, en leverde bovendien de eerste
foto's van de kern van een komeet toen
hij redelijk ongeschonden door de coma
(de gas- en stofnevel direct rond de
kern) vloog.

TERUG NAAR DE BUITENREGIONEN

Na zijn zonspassage begaf Halley zich
opnieuw in de richting van de
buitenregionen van ons zonnestelsel,
waar de temperatuur te koud is om de
materie in de nevel in gasvorm te
houden. De komeet bevroor opnieuw en
begon weer aan zijn 75 jaar durende
reis rond de Zon. De astronomen hadden
niet zoveel interesse meer in Halley,
omdat werd verwacht dat hij verder als
dood hemellichaam door zou vliegen, tot
kort voor zijn volgende zonspassage. Nu
Halley zich echter tussen de banen van
Saturnus en Uranus bevindt, op meer dan
twee miljard kilometer van de Zon,
vertoont hij een verhoogde aktiviteit.
De temperatuur in de regio waar de
komeet zich bevindt is zo'n -200 'C,
reden te meer om verrast te zijn over
deze aktiviteit. Astronomen zijn dan
ook op zoek gegaan naar mogelijke
verklaringen voor dit verschijnsel.

VERKLARINGSTHEORIEEN

Astronomen hebben geopperd dat Halley
in botsing zou zijn gekomen met een
ander astronomisch object, zoals een
planetoide of een andere komeet. De
kans op een dergelijke botsing is
echter zeer gering. Bovendien weet men
niet hoe dit een vijf dagen aanhoudende
uitbarsting van gas zou kunnen
veroorzaken.
Een andere mogelijkheid is dat energie
die in het inwendige van de komeet was
opgeslagen nu plotsklaps vrij is
gekomen. Men kent echter geen
mechanisme dat zou kunnen zorgen voor
een plotselinge energie uitbarsting
zolang na de passage.
De beste kanshebber is de theorie dat
deeltjes van de Zon op zo'n manier met
oppervlakte materiaal hebben gereageerd
dat deeltjes vrijkwamen om zich rond de
kern te groeperen in een nevel.
Bovendien heeft zich in hetzelfde deel
van het zonnestelsel ook de grote storm
op Saturnus ontwikkeld, die mogelijk
door soortgelijke deeltjes is
veroorzaakt.

KOMETEN-MODEL AANPASSEN

De uitbarsting op Halley is in ieder
geval een stimulans om het huidige
wetenschappelijke model van kometen te
herzien. De eerstvolgende kans om dit
te doen zal de passage van Giotto bij
Grigg-Skjellerup zijn, in juli 1991.
Mogelijk leren we dan meer over de
processen die zich op kometen in grote
koude kunnen voordoen, waardoor we
tevens een beter begrip van de
buitenplaneten kunnen krijgen. (aldus
Yvo Krijgsman)

PROEFGIETING TELESCOOPSPIEGEL

Bij de Schott Glasswerke in Mainz heeft
men het gieten beproefd van een
glasschijf voor wat in de jaren
negentig de grootste teledcoop ter
wereld zal worden: de Very Large
Telescope (VLT) van de Europese
Zuidelijke Sterrenwacht (ESO). De
eerste gieteling heeft een diameter van
8,6 meter en is daarmee de eerste uit
EEN stuk van zo'n grote omvang. Voor
het gieten heeft Schott dan ook
speciale technieken moeten ontwikkelen.

De VLT van de ESO zal bestaan uit vier
individuele 8,2 meter telescopen, die
gezamenlijk als een 16 meter telescoop
zullen gaan fungeren. De
spiegelschijven zijn ondanks hun enorme
diameter ongewoon dun: nog geen 18
centimeter. Daardoor zijn ze echter
flexibel genoeg om door middel van een
actief ondersteunings systeem steeds in
hun optimale optische vorm te worden
gehouden. Dit principe van actieve
optiek wordt al met succes toegepast
bij ESO's kleinere New Technology
Telescope (diameter 3,5 meter) en lijkt
in de toekomst standaard te gaan worden
bij vele andere telescopen.

Bij de produktie van de reusachtige
glasschijven maakt Schott gebruik van
de techniek van het rotatiegieten (spin
casting). De 45 ton gesmolten glas
wordt gegoten in een langzaam
ronddraaiende gietvorm met gekromde
bodem. Als gevolg van de (schijnbare)
middelpunt vliedende kracht krijgt de
glasmassa tijdens het afkoelen vanzelf
de min of meer gewenste, holle vorm,
waardoor er naderhand veel minder
materiaal hoeft te worden weggeslepen.

De proto-spiegel zal ongeveer drie
maanden in de roterende oven blijven
afkoelen. Daarna volgt een speciale
warmtebehandeling, het keramizeren,
waardoor het materiaal een uitzettings
coefficient van bijna nul krijgt en
vrijwel ongevoelig wordt voor
temperatuurs veranderingen van de
buitenlucht. De uiteindelijke afwerking
van de glasschijven, het slijpen en
polijsten, gebeurt bij het Franse
bedrijf R.E.O.S.C. te Ballainvilliers.

De ESO heeft haar sterrenwacht op de
2400 meter hoge berg La Silla in de
Chileense Andes, 900 km te noorden van
Santiago. De VLT zal echter worden
gebouwd op de nog eens 500 km
noordelijker gelegen, 2660 meter hoge
Cerro Tololo. Jarenlang onderzoek heeft
uitgewezen dat de waarnemings
omstandigheden, en met name de
stabiliteit van de lucht, hier nog wat
beter zijn. Men hoopt in 1995 de eerste
8,2 meter telescoop op de Cerro Paranal
in gebruik te kunnen nemen, en de
laatste in 1998. Ergens tussen deze
twee jaartallen in zal Europa het
grootte-record van telescopen (dat dit
jaar op 10 meter komt te liggen) van de
Amerikanen overnemen. (George Beekman -
NRC Handelsblad)

DERTIG JAAR MENSEN IN DE RUIMTE

Dit jaar is het dertig jaar geleden,
dat de eerste mens de ruimte in ging.
Op 12 april 1961 liet Joeri Gagarin in
zijn ruimteschip Wostok de aarde achter
zich om in anderhalf uur tijd een baan
om de aarde te trekken. In het spoor
van Gagarin gingen tot nu toe meer dan
tweehonderd mensen de ruimte in. Twaalf
Amerikanen stapten rond op de maan.
Twee Russen woonden een vol jaar in het
ruimtestation MIR.

Komende dinsdag, 5 maart, is er een
speciaal avondprogramma in het Artis
planetarium gewijd aan dertig jaar
bemande ruimtevaart. Het wordt verzorgd
door Piet Smolders, hoofd van het
planetarium. Hij zal aandacht besteden
aan de hoogtepunten van dit tijdperk en
aan de befaamde maanrace van de jaren
zestig. In het tijdperk van de glasnost
is pas echt duidelijk geworden hoe de
Russen de race naar de maan verloren
van de Amerikanen. Op deze avond komt
ook de sterrenhemel van maart aan bod.

In de maanden maart en april zullen
naast een model van het Russische
ruimtestation MIR ook een groot model
van het eerste ruimteschip Wostok en
een ruimtepak zoals Gagarin dat droeg
te zien zijn in de expositie van het
planetarium. Tevens loopt daar nog de
tentoonstelling 'Planeten' met de
mooiste foto's die het planeet
onderzoek met robots heeft opgeleverd.

De avond voorstelling begint om 20.00
uur. Het planetarium aan de Plantage
Kerklaan is open vanaf 19.30 uur. De
toegangs prijs voor deze avond bedraagt
f9,00 per persoon. Abonnement houders
van Artis hebben gratis toegang.

