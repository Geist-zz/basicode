496, maa 11 mei '92

TEGENSLAGEN VOOR ENDEAVOUR

Ondanks enkele tegenslagen is de
lancering van de space shuttle
Endeavour doorgegaan met slechts
beperkte vertraging. Het uitstellen van
de lancering werd voornamelijk
veroorzaakt door de beslissing om de
hoofdmotoren van de shuttle te
vervangen. Tijdens een vuurtest op 6
april bleken twee van de drie motoren
niet naar behoren te functioneren. De
(nieuwe) motoren werden vervangen door
een drietal al eerder gebruikte, die
eigenlijk voor de shuttle Atlantis
waren bedoeld.

De enige factor die naar verwachting
nog voor verdere vertraging kon zorgen
was het weer. Dit werd dan ook
gedurende de hele week van mei door de
NASA met argusogen gevolgd.

VERTRAAGDE LANCERING

In de nacht van donderdag 7 op vrijdag
8 mei zorgde het weer inderdaad voor
vertraging van de lancering. Negen
minuten voor de lancering (T-9) ging
een geplande pauze in het aftellen in,
en van deze gelegenheid werd toen ook
gebruik gemaakt voor het oplossen van
een computer probleem. Het aftellen
werd hervat, maar op T-5 werd de
countdown weer gestaakt, toen het weer
op de overzeese noodlandings banen
twijfelachtig was. Uiteindelijk vertrok
de Endeavour op vrijdag 8 mei met 34
minuten vertraging om 1:40 uur
Nederlandse tijd, voor zijn eerste
ruimtevlucht. Iets minder dan negen
minuten later bereikte de shuttle een
voorlopige baan om de Aarde.

REPARATIE SATELLIET

Tijdens de tweede vluchtdag werd de
atmosferische druk in de cabine
geleidelijk verlaagd, als voorbereiding
op de drie ruimtewandelingen die zullen
volgen tijdens deze missie. De vier
ruimtepakken aan boord werden
uitgebreid getest, evenals de robotarm
in het laadruim. Rond de dead-line voor
deze Beeldkrant naderden de
voorbereidingen voor de eerste
ruimtewandeling (Extra Vehicular
Activity of EVA) hun hoogtepunt.
Tijdens deze EVA moeten twee
astronauten, Thuot en Hieb, een grote
Intelsat-VI communicatie satelliet
enteren en aan boord voorzien van een
nieuwe raketmotor. Na overboord te zijn
gezet zal de Intelsat door de nieuwe
raketmotor in een geostationaire baan
worden gebracht. De Intelsat-VI-F3
strandde in maart 1990 in een te lage
baan om de Aarde, omdat hij zijn
oorspronkelijke raketmotor niet kon
afvuren.

CONSTRUCTIETECHNIEKEN

De twee verdere EVA's zullen dienen
voor het testen van technieken die
gebruikt kunnen gaan worden bij het
construeren van het ruimte station
Freedom. Nooit eerder werden tijdens
EEN shuttlevlucht drie EVA's op
opeenvolgende dagen uitgevoerd. Na een
vlucht van zes dagen, 23 uur en 55
minuten moet Endeavour landen op de
luchtmachtbasis Edwards in Californie.
(Yvo Krijgsman)

RUSSISCHE KERNREACTOR NAAR VS

De experimentele Russische kernreactor
Topaz-2 is vorige week, na een
politieke discussie van meer dan 9
maanden en flink tegenstribbelen van
het Amerikaanse Ministerie van
Defensie, overgevlogen van Sint
Petersburg naar de Universiteit van New
Mexico in Albuquerque. De Topaz-2 is
bedoeld voor gebruik in de ruimte. De
kernreactor zal uitgebreid worden
getest door onderzoekers van de
Amerikaanse luchtmacht en van het
defensie laboratorium in Los Alamos. De
Amerikanen hebben de reactor gekocht
voor 15 miljoen dollar.

De Topaz-2 heeft een elektrisch
vermogen van 7 kilowatt en een
levensduur van 3 jaar. In theorie kan
de kernreactor worden opgeschaald tot
maximaal 70 kilowatt, bij een
levensduur van minstens 10 jaar.

HULP BIJ BOUW EIGEN REACTOR

De resultaten van de proeven zullen
door de Amerikanen worden gebruikt voor
het ontwerpen en bouwen van een eigen
kernreactor voor gebruik in de ruimte,
met een vermogen van 40 kilowatt en een
geplande levensduur van 18 maanden. Met
de aankoop van de Russische kernreactor
denken de Amerikanen hun ontwikkelings
programma, waarvoor 500 miljoen dollar
beschikbaar is, te kunnen versnellen.

Zo kan mogelijk een eigen Amerikaanse
kernreactor voor het eind van deze eeuw
worden gelanceerd. De Amerikanen hebben
sinds het midden van de jaren zestig
geen ervaring meer met nucleaire
reactoren in de ruimte. De Russische
expertise daarentegen is steeds op peil
gebleven en wordt gevoed door
ruimte-ervaring met 35 kernreactoren.

TESTOPSTELLING

Het duurt zo'n 6 tot 9 maanden om de
aangekochte Topaz-2 reactor in een
testopstelling te monteren. De bouwer,
het Kurchatov instituut voor Atoom
energie in Moskou, heeft een speciale
vacuumkamer geleverd om tijdens de
proeven de omstandigheden in de ruimte
te kunnen nabootsen. De tests zullen 2
jaar duren. De brandstof staven worden
daarbij vervangen door elektrische
verwarmings elementen, zodat toch alle
reactor systemen kunnen worden
beproefd.

VEILIGHEID

De Russische kernreactor heeft een
zogenaamde positieve reactiviteits
coefficient. Treedt oververhitting op,
bijv. doordat de koeling geheel of
gedeeltelijk is weggevallen, dan neemt
het aantal kernsplijtingen toe, er komt
nog meer warmte vrij. De kernreactor
slaat hierdoor op hol.

Er zijn aanwijzingen dat, door de
bedrijfs temperatuur van de reactor wat
anders te kiezen, de reactiviteits
coefficient negatief wordt, waardoor de
kernreactor in geval van het wegvallen
van de koeling zichzelf uitschakelt.
Proeven in de VS moeten daar meer
duidelijkheid over geven. (Uit: de
Volkskrant)

ASTRA GROEIT EN GROEIT

Met twee Astra satellieten (1A en 1B)
beschikt de Societe Europeenne des
Satellites (SES) in Luxemburg over 32
TV-kanalen en een reeks
radioprogramma's. In principe kan men
nu al meer dan 34 miljoen huishoudens
bereiken. In '93 en '94 hoopt men over
nog twee satellieten te kunnen
beschikken op 19,2 graden Oost. Daar
wil men de sterke groei van programma
aanbod mee opvangen en reserve kanalen
bieden, voor het geval een van de
bestaande transponders uitvalt.

D2-MAC NORM BESCHIKBAAR

Om op de (Europese) toekomst voorbereid
te zijn, investeert SES ook in de
D2-MAC norm. Verschillende van die
kanalen, bestemd voor breedbeeld-TV,
worden doorgegeven. Vooral veel proeven
met 60 cm schotel antennes werden er
uitgevoerd naar Engeland toe, waar in
de afgelopen tijd veel 16:9 TV's werden
getoond op shows. In het grondstation
Betzdorf (Luxemburg) werden tevens
video decoders getest volgens het News
Datacom systeem, dat compatibel is met
de encryptie methode voor D2-MAC. (Hans
G. Janssen)

TRANSATLANTISCHE GLASVEZELKABEL

Nederland wordt voor het eerst
rechtstreeks aangesloten op een
transatlantische telecommunicatie-
kabel van glasvezel, zo maakte PTT
Nederland vorige week bekend. Het
aanlandingsdeel van de kabel zal op 12
mei bij Egmond aan Zee de kust
bereiken. De 7.320 kilometer lange
kabel voor spraak- en datacommunicatie
is een gezamenlijk project van PTT
Nederland, de Amerikaanse maatschappij
AT&T en de Deutsche Bundespost.

De transatlantische glasvezelstreng zal
Green Hill op Rhode Island via Norden
in het noorden van Duitsland en via
Egmond aan Zee met een hoofdcentrale in
Alkmaar verbinden. Via de kabel kunnen
gelijktijdig 23.000 telefoon- of
dataverbindingen van hoge kwaliteit
worden gelegd. Bijna 30 buitenlandse
PTT-organisaties hebben belangstelling
voor deelname in de kabel getoond.

Volgens PTT Nederland verdringt de
glasvezelkabel steeds meer de satelliet
op transatlantische trajecten. De
exploitatie kosten zijn lager, de
verbindingen zijn duidelijker en de
kabel heeft minder last van 'gespreks
vertraging' dan het 80.000 km lange
satelliet-traject. De nieuwe kabel moet
medio oktober 1992 operationeel zijn.
(Bron: ANP)

FIRATO '92

Een goede mix van informatie, produkt
demonstraties en primeurs. Dat wordt de
Firato '92, die van maandag 14 tot en
met zondag 20 september wordt gehouden
in de Amsterdamse RAI. De
voorbereidingen voor deze 'Firato
nieuwe stijl' zijn in volle gang. Het
belangrijkste verschil ten opzichte van
voorgaande edities: meer dan ooit
leggen de exposanten de nadruk op
produkt informatie en demonstraties van
de nieuwste produkten en systemen.
Entertainment wordt zoveel mogelijk
geconcentreerd op de stands van
omroepen. Behalve op informatie staan
de schijnwerpers gericht op de
combinatie tussen hardware (de
apparatuur) en software (beeld- en
geluidsdragers).

MULTI-MEDIA PAVILJOEN

Nieuw is een speciaal paviljoen in de
Noordhal waarin aandacht wordt besteed
aan multi-media toepassingen, ofwel de
integratie van tekst, beeld en geluid
via de PC. Deelnemers in dit paviljoen
zijn onder andere Philips (met CD-I),
Commodore (met CDTV), Atari (muziek-
toepassingen) en Videotex Nederland
(communicatie). Andere zaken die in het
paviljoen aan de orde komen zijn CD-ROM
en de bewerking van video-beelden met
behulp van de PC. Het paviljoen komt
tot stand in samenwerking met Personal
Computer Magazine.

Nieuw is ook de samenwerking tussen de
organisatoren van de Firato (RAI Gebouw
BV, onder auspicien van
branche-vereniging FIAR) en de
stichting Collectieve Promotie
Geluidsdragers (CPG). Resultaten van
deze samenwerking zijn onder andere het
uitbrengen van een speciale Firato-CD
en een grote betrokkenheid van de
leveranciers van beeld- en
geluidsdragers bij het evenement.

PRIMEURS

Op de komende Firato in september is
een reeks van nieuwe produkten en
systemen te verwachten. Voorbeelden
zijn de introductie van de nieuwe
digitale geluids media, zoals de
digitale compact cassette (DCC) en de
Mini Disc (MD). Bovendien zal het
eerder genoemde CD-I systeem worden
geintroduceerd en zal er veel aandacht
zijn voor breedbeeld televisie.

Een van de verschillen ten opzichte van
voorgaande Firato's is dat het
onderscheid tussen vak- en
publieksdagen is komen te vervallen. De
Firato '92 is zeven dagen lang geopend
voor zowel 'het vak' als het publiek.
Wel wordt ten behoeve van de
vakbezoeker in de Westhal een speciale
deelexpo ingericht. In deze
tentoonstelling wordt aandacht besteed
aan zaken die te maken hebben met de
bedrijfsvoering van de detaillist,
zoals winkel- beveiliging en
-automatisering.

EEN WERELD VAN GELUID

Eveneens in de Westhal verrijst de
expositie 'Een wereld van geluid'. Deze
presentatie biedt bezoekers de
mogelijkheid zelf te experimenteren met
de basis principes en toepassingen van
geluid en gehoor. De Firato-gangers
kunnen er zingen als Madonna, hun stem
meten met die van Pavarotti, computers
laten spreken en kennis maken met de
Karaoke-trend. In totaal gaat het om
zeventig verschillende proeven en
proefjes.

De Firato '92 telt circa honderd
deelnemers en wordt gehouden in het
Europa complex van de RAI op een
tentoonstellings oppervlakte van circa
15 duizend vierkante meter netto.

SCHRIJF UW ERVARING OP VOOR 500-FEEST!

++++++++++++++++++++++++++++++++++++++
+                                    +
+ Binnenkort verschijnt de 500e      +
+ Beeldkrant! Wij doen een beroep    +
+ op alle Beeldkrant lezers om ons   +
+ zo spoedig mogelijk een grappige   +
+ of opmerkelijke ervaring te sturen +
+ die met de Beeldkrant te maken     +
+ heeft. Wij nemen uw bijdrage op    +
+ en belonen die met naar keuze een  +
+ (Hobby)Scoop CD of een platenbon.  +
+                                    +
++++++++++++++++++++++++++++++++++++++

