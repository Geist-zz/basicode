448, maa 28 okt '91

KOPPELING PR-M10 AAN MIR NU GELUKT

De tweede poging werd gewaagd in de
vroege uurtjes van 21 oktober 1991. Men
was van plan te koppelen om ong. 0026
UTC, maar er was (alweer) onzekerheid
over de controle gegevens die van de
Progress-M10 binnen kwamen. De analyse
van deze gegevens duurde te lang om de
nadering nog voor 0026 UTC te kunnen
inzetten. Het werd daardoor weer
nachtdienst met veel radio verkeer.
Tijdens de tweede doorgang hier (oml.
32479, 0150 UTC) zweefde Pr-M10 op ong.
400 m van MIR. Volkov observeerde de
Pr-M10 vanuit een venster in Module-D,
Krikalyov volgde de situatie vanuit het
Basis Blok. Pas bij de derde doorgang
(oml. 32480, 0325 UTC) kwam er schot
in: terwijl Volkov en Krikalyov
terloops genoten van de lichten van
Londen en Parijs, voerde Pr-M10, nog op
360 m. afstand, de naderings snelheid
op van 0 naar 1,5 m/sec om feilloos te
koppelen om 0341 UTC. Een doorgang
later, 32481, 0506 UTC, kon men elkaar
opgelucht feliciteren. Krikalyov gaf
toe, dat deze twee zware nachten heel
wat zweetdruppels hadden opgeleverd.
Het duurde nog lang voordat de
kosmonauten gingen slapen. Pas om 0823
UTC was men over alles tevreden: de
Pr-M10 was in perfecte staat, de luiken
open en er waren geen luchtdruk
problemen.

ONDERZOEK MISLUKTE KOPPELING

Zoals altijd bij het zich voordoen van
een menselijke fout of van het
vermoeden daarvan is ook nu een
commissie ingesteld, die de eerste
(mislukte) koppelpoging van Pr-M10 aan
MIR (op 19 oktober) grondig moet
uitzoeken. De koppelings problemen
deden zich voor in de periode waarin
een Duitse delegatie Moskou en TsUP
bezocht i.v.m. de vlucht van een Duitse
kosmonaut in maart 1992.

OVERZETTEN SOYUZ-TM13

Het overzetten van de Soyuz-TM13 naar
de achterste koppelpoort van MIR op 15
okt. 1991 duurde veel langer dan
normaal. Meestal duren zulke operaties
ong. 20 min. Men koppelt dan het schip
los van MIR en draait het MIR station
180 graden. De S-TM blijft dan gewoon
hangen tot de achterste poort dichtbij
is gekomen. Nu gebruikte men echter 1
volle omloop om allerlei tests uit te
voeren met de naderings systemen. Zowel
Kurs-1 als Kurs-2 werden vanaf
verschillende afstanden geactiveerd en
er werden proef- naderingen uitgevoerd.
Natuurlijk werd van de gelegenheid
gebruik gemaakt het gehele complex te
observeren, te fotograferen en te
filmen, maar dit was niet het
hoofddoel.
Chris v.d. Berg, NL-9165/A-UK3202

DE VORMING VAN HET ZONNESTELSEL

Uit een ronddraaiende nevel van gas en
stof werd zo'n 4,6 miljard jaar geleden
onze Zon gevormd. Door de gravitatie-
werking in de nevel werd materie sterk
geconcentreerd in het centrum ervan. De
druk van het gas hier liep zo sterk op
dat er kernfusie ontstond: de Zon was
geboren.

Rond de jonge Zon bevonden zich nog de
restanten van het vormings proces: een
nevel van gassen, en zware elementen
die door ontploffingen van andere
sterren in de nevel terecht waren
gekomen. Dicht bij de Zon klonterden de
tamelijk schaarse zware elementen samen
ten gevolge van hun onderlinge
zwaartekracht; hier werden
planetesimalen gevormd, brokken van
enkele tientallen kilometers in
doorsnee. Door een verdergaand
'accretieproces' klonterden ook zij
samen tot de (vaste) binnenplaneten:
Mercurius, Venus, Aarde en Mars. In de
koelere buiten- regionen kreeg ook gas
de kans om een bol te vormen; aldus
vormden zich de buitenplaneten uit de
rijkelijke hoeveelheid gas in de nevel.
Daarom zijn deze planeten (Jupiter,
Saturnus, Uranus, Neptunus) ook veel
groter.

PLANETOIDEN: RESTANTEN VAN VORMING

Niet alle planetesimalen kregen de kans
om een planeet te vormen. Tussen de
banen van Mars en Jupiter was er de
storende invloed van de zwaartekracht
van deze laatste planeet. De brokken
bleven daarom apart in een baan
draaien: de planetoiden- gordel.

Door de geringe afmetingen van
planetoiden zijn de inwendige druk en
temperatuur niet hoog genoeg om interne
fysische processen te veroorzaken.
Planetoiden zijn sinds hun ontstaan in
feite onveranderd, wat het zo
interessant maakt om te bestuderen: ze
bieden een goede afspiegeling van de
samenstelling van de nevel waaruit de
planeten zijn ontstaan.

ONDERZOEK AAN PLANETOIDE 951 GASPRA

Zoals we vorige week reeds berichtten
(zie Beeldkrant 447), zal de Jupiter
verkenner Galileo op 29 oktober langs
de planetoide Gaspra scheren, op 1600
kilometer afstand. Een belangrijk deel
van het onderzoek aan Gaspra (23x14x13
km) zal bestaan uit het maken van
opnamen met een oplossend vermogen van
50 m. Galileo zal de planetoide aan de
nachtkant passeren, waarbij aan de
terminator (dag-nacht grens) opnamen
met veel kontrast zullen worden
gemaakt. De spectrometer aan boord zal
een beter beeld geven van de
samenstelling van de oppervlakte en de
verspreiding van materialen hierop.

Aan de hand van een minieme snelheids-
en koersverandering die Galileo zal
ondergaan als gevolg van Gaspra's
zwaartekracht zal de massa (en dus
dichtheid) van de rotsklomp worden
bepaald. De verandering zal aan te
tonen zijn in het radiosignaal van de
verkenner, dat een kleine doppler
verschuiving zal ondergaan. Aan de hand
van de dichtheid kan de algemene
samenstelling van Gaspra worden
bepaald.

PROBLEMEN MET ONTVOUWEN ANTENNE

De bij Gaspra vergaarde gegevens zullen
op de bandrecorder van Galileo moeten
worden opgeslagen. Direkte verzending
via de paraplu- vormige High Gain
Antenna (HGA) is niet mogelijk doordat
deze zich niet helemaal ontvouwen
heeft: 3 van de 18 'baleinen' van de
HGA zijn in hun opgevouwen stand
blijven steken, waarschijnlijk vanwege
een probleem met de smering. In
december dit jaar zal een vierde poging
worden gedaan om de HGA alsnog te
ontplooien. Mocht deze falen, dan zal
pas in november 1992 een mogelijkheid
bestaan om de gegevens naar Aarde te
krijgen. Tijdens een aardpassage kunnen
deze dan via de Low Gain Antenna worden
verzonden.

Na deze aardpassage zal Galileo
voldoende snelheid hebben om door te
schieten naar zijn eigenlijke doel,
Jupiter. Hier zal Galileo in 1995 een
sonde in de atmosfeer laten afdalen, en
zelf vanuit een omloopbaan de planeet
en zijn manen bestuderen. (Yvo
Krijgsman)

SATELLIETEN GAAN ELKAAR STOREN

Langzamerhand staan er zoveel
satellieten aan het zwerk dat ze elkaar
wederzijds gaan storen op aarde wanneer
gebruik wordt gemaakt van kleine
schotel antennes. Volgens het
Amerikaanse weekblad Space News maken
de Parijse Eutelsat organisatie en SES,
de eigenaresse van de beide Astra
satellieten te Luxemburg, zich op voor
een gevecht over wederzijdse storing.
Vermoedelijk in december zal de nieuwe
Eutelsat 2 satelliet in Amerika worden
gelanceerd met de bekende Atlas raket.
Hij komt op 16 graden oost te staan
boven de evenaar, geostationair. De
zenders zullen die van de voorgangers
overtreffen. Het uitgangs vermogen is
50 Watt, 30 Watt meer dan bij de eerste
Eutelsat. De Astra satelliet 1B (de
tweede op 19,2 graden) gebruikt 45 Watt
zenders en heeft al een beetje last van
de Eutelsat 1 zenders. Men vreest dat
die storing nog zal toenemen wanneer
nummer twee in gebruik genomen gaat
worden in 1992.

KLEINE SCHOTELS OORZAAK

Hoewel een Europese overeenkomst
bepaalt dat satellieten in verband met
de onderlinge beinvloeding tenminste
drie graden uit elkaar moeten staan,
zal dat in dit geval niet veel helpen.
Het probleem is dat veel Astra kijkers
gebruik maken van 60 cm schotels.
Eutelsat raadt zijn afnemers aan een 80
cm schotel te gebruiken. Hoe kleiner de
schotel antenne, hoe wijder de hoek die
de antenne bestrijkt. Dit maakt de
Astra installaties gevoeliger voor
instraling van de Eutelsat straks.

Vertegenwoordigers van beide
organisaties hebben met elkaar over de
zaak gesproken, maar zijn er nog niet
uit. Voor SES is het een probleem dat
Eutelsat eerder een positie voor zijn
satellieten aan heeft gevraagd dan zij,
en er daarom niets voor voelt om de
plannen te wijzigen. Daar komt nog bij
dat SES in 1993 en 1994 nog twee extra
satellieten op dezelfde positie wil
plaatsen die allemaal te ontvangen
moeten zijn door mensen met een eigen
60 cm antenne. Daarmee zullen de
wederzijdse storingen dus alleen maar
toenemen.

SLECHTE TIMING VOOR SES

De moedermaatschappij van de Astra's in
Luxemburg is helemaal niet blij met de
ruzie, omdat nog niet alle kanalen van
de Astra 1B zijn belegd: volgens Space
News nog maar 9 van de 16. Eventuele
berichten over storing zouden nieuwe
programma aanbieders kunnen
afschrikken. Bovendien heeft men enkele
keren last gehad van problemen met de
satelliet, wat ook niet best is voor de
business. Voorts heeft men in Engeland
het plaatsen van schotel antennes aan
een maximum grootte gebonden: boven de
70 cm moet men vergunning aanvragen.
Het is een poging om al te veel horizon
vervuiling tegen te gaan: een maatregel
die in meer landen wordt overwogen,
maar indruist tegen de Verdragen van
Rome. Kortom: nieuwe technieken, nieuwe
problemen. Voor juristen die zich bezig
houden met 'ruimterecht' zal er straks
veel te doen zijn. (Hans Janssen)

EXCURSIE NVR

Op dinsdagmiddag 5 november a.s.
organiseert de Nederlandse Vereniging
voor Ruimtevaart een excursie naar het
Observatorium voor Satelliet Geodesie
in Kootwijk bij Apeldoorn. Er rijdt een
speciale bus vanaf het station in
verband met de geisoleerde ligging van
het Observatorium. In Kootwijk werkt
men ook mee aan de calibratie van en
het onderzoek via de eerste Europese
milieu- satelliet, de ERS-1. Er is
maximaal ruimte voor 25 personen bij de
excursie. Men dient zich zo snel
mogelijk op te geven bij de NVR,
Zonnenburg 2, 3512 NL in Utrecht.

Op 18 november zal de NVR, in nauwe
samenwerking met de kring Remote
Sensing, een bijeenkomst houden die
gewijd is aan de eerste resultaten van
de ERS-1 satelliet. Meer inlichtingen
op bovenstaand adres.

