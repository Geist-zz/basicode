417, maa 03 jun '91

LEER MORSE MET 'MORSE ACADEMY'

In 1989 stelde Yaesu Europa aan de
Nederlandse Radio Amateurs het MS-DOS
computer programma 'Morse University'
ter beschikking. Maar dit programma
heeft een opvolger gekregen. Joseph
Speroni, AH0A, 7J1AAA, heeft niet stil
gezeten. Geholpen door de zeer vele
positieve reacties en aanbevelingen is
in april een geheel vernieuwde versie
(3.2) van dit zeer populaire morse
instructie programma verschenen, nu met
de titel Morse Academy.

Morse Academy is een telegrafie leer-
programma met een ingebouwde CAI
(Computer Aided Instruction), die
buitengewoon hulpvol is bij het
aanleren van de Morse code. Deze
'elektronische' onderwijzer houdt
precies bij welke tekens nog niet
volledig onder controle zijn. Alle door
de student gemaakte vorderingen worden
op disk bewaard. De op disk
meegeleverde 38 pagina's documentatie
zullen geen vragen openlaten.

GEBRUIKERS-VRIENDELIJK

Het programma is zeer gebruikers
vriendelijk. Met de functietoets F1 is
op elk niveau een hulpscherm op te
roepen en met toets F9 kan dit worden
uitgeprint. Gebruiks aanwijzing en
hulpschermen zijn in de Engelse taal,
wat voor toekomstige kortegolf
beoefenaars geen probleem mag zijn. Het
programma is geschreven voor een ruime
sortering MS-DOS PC's. Ook bedreven
telegrafisten die i.p.v. een
seinsleutel het toetsenbord voor dit
doel willen gaan gebruiken kunnen met
dit programma zeer snelle vorderingen
maken, omdat ieder uitgezonden teken op
het toetsenbord met de juiste letter
beantwoord moet worden, wat een grote
keyboard vaardigheid aanleert.

BETALING AAN PA0WAL

U kunt tegen een geringe vergoeding van
f.7,50 voor een 5.25 inch 360K disk of
f.9,25 voor een 3.5 inch 720K disk PLUS
per zending f.2,25 portokosten in het
bezit komen van dit mooie telegrafie
oefen programma. Maak het bedrag voor
een of meerdere diskjes en de eenmalige
portokosten over op Bankrek. 5654.47270
of girorek. 5087506 tnv. H C de Wal,
Nieuw-Vennep. Wilt U de diskette snel
ontvangen, stuur dan een
girobetaalkaart of Euro-BANK-cheque per
post aan H.C. de Wal (PA0WAL),
Noorderdreef 164, 2152 AB Nieuw-Vennep.
(Voor afdeling bestuurders, bij afname
van 10 stuks, speciale prijs.)
Uiteraard met dank aan Yaesu Europa,
die het programma ter beschikking
stelde. En eerlijk, het is een
juweeltje om de voor sommige mensen
moeilijke morsecode onder de knie te
krijgen. (Hans G. Janssen)

TER LEERING ENDE VERMAACK

*****************************
*       Uit: Electron       *
*   1ste jaargang - nr. 5   *
*         mei 1946          *
*****************************

DE TRANSFORMATOR

Transformeren is een werkje,
Dat de transformator doet;
Aan dat zoemig brommen merk je,
Dat hij heel wat trekken moet.

Uit het net haalt hij de voeding
- Dat is steeds een wisselstroom -
Maar hij neemt (dat is vergoeding),
Steeds een beetje extra stroom.

Heeft hij verder niets te voeden,
(Staat hij doelloos op het net),
Dan laat hij zich toch vergoeden:
Ruststroom I-nul blijft bezet.

Maar, en dat is juist zo aardig:
Wordt hij nu eens vol-belast,
Dan vergoedt hij zich, heel waardig,
Niet veel meer dan onbelast.

Het quotient van uit- en ingang
Noemt men wel: het rendement;
Volbelast is aan de uitgang
Soms wel negentig procent.

Hij bestaat uit kern en spoelen
(Wikkelingen soms genaamd);
Om hem goed met lucht te koelen,
Wordt zijn huis-sloop soms beraamd.

De kern is steeds van ijzer;
(Tegenwoordig blik of staal
Maar dat maakt u niet veel wijzer);
't Is een speciaal metaal.

Tegen wervelstroomverliezen
Wordt dat blik gelamelleerd;
Verder worden alle plaatjes
Onderling geisoleerd.

Deze kern is steeds gesloten,
Wil 't een transformator zijn;
Bij een smoorspoel is hij open,
Maar de spleet is meestal klein.

Om een zeker deel der plaatjes
Komen spoelen overheen;
Dit zijn kernsche ledemaatjes,
Want men noemt zoo'n stuk: 't ''been''.

Naast het been is dus de ruimte,
Waardoor wikkelingen gaan;
Meestal duidt men deze ruimte
Met het (open) venster aan.

Splitst de kern zich naar twee zijden,
(Wordt de spoel tweezijds omringd);
''Mantelkern''; ik moet belijden,
Dat dit niet ondeftig klinkt.

Aan de kern valt op te meten:
''Doorsnee van het wikkelbeen'';
Verder nog de krachtlijnlengte:
Daarlangs moet de flux dus heen.

Na de kernbetreffende praatjes
(In gekuisd gekernde taal),
Moet ik 't hebben over draadjes:
Wat toch doen die allemaal?

Allereerst de draad bekeken;
Meestal is dit koperdraad,
Daar, bij and're vergeleken,
Dit de grootste stroom toelaat.

Om de draad is isolatie
- Meest emaille - aangebracht;
Deze vraagt de minste spatie,
En voorkomt een kortsluit-klacht.

Deze draden hebben aires
(Nee, dat ziet u hen niet aan ...)
Prim- zowel als secondaires
Treft men op de spoelen aan.

Ied're slag, gelegd om 't spoeltje,
Noemt men nu een wikkeling.
(Soms ook wel het hele boeltje,
Maar ik wil geen hekeling).

't Aantal slagen, dat per spanning
Om het spoeltje is gelegd,
(Reciproke windingsspanning)
Is de clou van het gerecht.

Heeft men zoveel slagen nodig,
Ter verkrijging van 1 Volt;
Dan lijkt uitleg overbodig,
Wat voor and're spanning gold.

Dit is nu wel iets simplistisch,
Want de weerstand van de draad
Werkt toch immer pessimistisch,
Waardoor spanning dalen gaat.

Om de spanning juist te maken
In de secondaire kring,
Moet men hem wat groter maken
Met een extra wikkeling.

De dikte van de draden,
(De doorsnee, zoo ge schroomt),
Die wordt steeds aangeraden,
Door 't geen die draad doorstroomt.

Per millimeter doorsnee,
(Dat is pi maal r-kwadraat)
Zoo rekent men er 't meeste mee,
Dat er drie amperes gaat.

Wat ''transformator'' zeggen wil,
Dat hebt ge thans begrepen;
En zo ge'r zelf een maken wil:
Succes met alle knepen!

(met dank aan Andries Pals)

RECENSIE: ELEKTRONICA DATABOEK

door M. Tooley, 273 pag., uitgave De
Muiderkring, ISBN 90-6082-3427, f49,50.
Dit op de praktijk gerichte handboekje
voor de elektronicus, zowel de
professioneel als de hobbyist,
verklaart de concepten, principes en
technieken die hij dagelijks tegenkomt.
Het bevat ook een schat van gegevens
over veel gebruikte dioden,
transistoren, FET's en IC's. Tevens
worden componenten, zoals
condensatoren, spoelen e.d. besproken,
waarbij ook de eventueel toegepaste
kleurcodes worden verklaard. De zeven
hoofdstukken gaan over basisprincipes,
passieve componenten, netwerken,
verzwakkers en filters, dioden,
transistoren, IC's en enkele
belangrijke schakelingen. In de
bijlagen vinden we een lijst met
afkortingen, symbolen voor elektronica
componenten, tabellen voor serie en
parallel schakelen, decibel en vermogen
en tijdconstanten. Een index besluit
het boek. Iedereen die te maken heeft
met de toepassing van elektronica zal
wel iets van zijn gading aantreffen.
Theoretische verhandelingen zijn zoveel
mogelijk vermeden. Vooral de in de
praktijk voorkomende problemen komen
aan de orde. Voor geinteresseerden
aanbevolen. (met dank aan Pieter
Vijlbrief)

AARDLEK SCHAKELAAR

Als uw elektrische installatie lekt,
wordt dat door de aardlek schakelaar
ontdekt. Wat is dat voor een ding: de
aardlek schakelaar? Wat heeft een
schakelaar met lekken en aarde te
maken? Kan de elektrische installatie
in uw huis lekken? Wat dat laatste
betreft: ja, dat kan wel degelijk.

De isolatie om de draden van de
elektrische installatie zorgt ervoor
dat de elektriciteit niet naar
willekeurige plaatsen kan wegvloeien.
Wordt deze isolatie beschadigd, dan is
de leiding niet meer 'dicht' en kan er
elektriciteit wegvloeien langs wegen
die daarvoor niet bestemd zijn. De
lekstroom die dan optreedt vloeit weg
naar aarde en er kan een gevaarlijke
situatie ontstaan. Vooral omdat de
lekstroom zich pas openbaart wanneer u
een beschadigde leiding of een defekt
apparaat aanraakt. Dan wordt U een deel
van de weg die de lekstroom bewandelt
om naar aarde af te vloeien. En dat kan
levens gevaarlijk zijn.

Nu is uw elektrische installatie wel
beveiligd door zekeringen die stuk gaan
als er een te grote stroomsterkte
ontstaat als gevolg van defekten of
overbelasting. De lekstromen hebben een
veel lagere waarde waarop de zekeringen
beslist niet reageren, maar het
menselijk lichaam wel.

HOE WERKT HET?

De aardlek schakelaar reageert op het
verschil tussen de stroom die
binnenkomt en uitgaat via de 'normale
weg'. Zijn deze in evenwicht dan blijft
de aardlek schakelaar in rust. Vloeit
er in uw installatie ergens een
lekstroom naar aarde, dan is de stroom
die de aardlek schakelaar uitgaat
kleiner dan die welke binnenkomt. Is
dat verschil groter dan 30 milliAmpere
(mA), dan reageert de aardlek
schakelaar daar onmiddellijk op en
schakelt de installatie binnen 200
milliseconden (ms) af. Dit is zo kort
dat u bij aanraking misschien nog wel
een elektrische schok voelt, maar die
is door de korte tijdsduur
ongevaarlijk. Bedenk wel, dat de
lekstromen van een aantal elektrische
apparaten tesamen er ook voor kunnen
zorgen dat de maximale waarde van 30 mA
wordt bereikt of overschreden.

STORING ZOEKEN

Heeft de aardlek schakelaar gewerkt
omdat er ergens een defekt is, dan moet
de storing worden opgespoord. Dat doet
u als volgt:
1. Schakel alle groepen die door de
aardlek schakelaar zijn beveiligd (is
aangegeven) uit;
2. Schakel de groepen weer een voor een
in en controleer bij elke groep of de
aardlek schakelaar in werking treedt of
niet;
3. Indien bij een van de groepen de
aardlek schakelaar uitvalt, weet u dat
de storing in die groep zit;
4. Schakel deze groep uit en vervolgens
de aardlek schakelaar weer in;
5. Haal alle kontaktstoppen die op de
'gestoorde' groep zitten uit de
wandkontakt dozen en schakel de groep
weer in;
6. Schakelt de aardlek schakelaar nu
weer uit, dan zit er een fout in de
installatie. Neem in dat geval kontakt
op met een erkende installateur;
7. Blijft de aardlek schakelaar in
rust, dan kunt u de kontaktstoppen weer
een voor een in de wandkontaktdoos
steken tot de aardlek schakelaar weer
gaat werken. U hebt dan het defekte
apparaat gevonden. Trek daarvan de
kontaktstop er weer uit en laat het
apparaat door een deskundige repareren.

TEST UW AARDLEK SCHAKELAAR

Omdat 'rust roest' is het verstandig om
eens per maand de aardlek schakelaar te
testen om van de goede werking
verzekerd te zijn als het echt nodig
is. Daarvoor is op de aardlek
schakelaar een testknop aangebracht.
Door die in te drukken kunt u de goede
werking zelf testen. Wanneer de
testknop wordt ingedrukt, dan moet de
aardlek schakelaar direkt uitschakelen.
U schakelt u hem weer in door,
afhankelijk van het fabrikaat, de
schakelknop terug te draaien of het
hendeltje over te halen. (Uit: Energie
& Water)

