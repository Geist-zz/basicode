492, maa 27 apr '92

BETERE ONTVANGST RADIOZENDER GOES

Medio juni zal de ontvangst van de
radiozender Goes voor portable en
autoradio's zijn verbeterd. Daartoe zal
de FM-zendantenne op 22 mei worden
aangepast. De werkzaamheden aan de
antenne in Goes vinden tussen 20 april
en half juni plaats. In deze periode
kan de ontvangst van verminderde
kwaliteit zijn.

Op maandag 20 april j.l. is begonnen
met de vervanging van de
radio-zendantenne, die zich op circa
100 meter hoogte aan de radio-toren in
Goes bevindt. De antenne, die de
programma's van Radio 2, 3 en 4 en het
programma van de Regionale Omroep
Zeeland uitzendt, heeft ruim 15 jaar
dienst gedaan.

Met de vervanging zal tevens de
polarisatie van de antenne van
horizontaal in verticaal worden
veranderd. Dit laatste levert vooral
voor portable en autoradio's een
verbeterde ontvangst kwaliteit op. Een
gevolg hiervan is wel, dat luisteraars
met een eigen buitenantenne en kabel
exploitanten de antenne moeten draaien
van horizontaal (antennestaven liggend)
naar verticaal (antennestaven
rechtopstaand).

NATIONALE TECHNIEK PRIJS

Er komt een uit 2 delen bestaande
Nationale Techniek Prijs ter grootte
van elk 25.000 gulden, zo maakte de
Stichting Publieks voorlichting over
Wetenschap en Techniek (PWT) onlangs
bekend. De bedoeling daarvan is de
jeugd en vooral meisjes te stimuleren
hun keuze op een exact vak te laten
vallen.

De prijs, die voor het eerst zal worden
uitgereikt bij de opening van de
Wetenschaps- en Techniek Week in
oktober 1992, is een initiatief van
minister Andriessen van Economische
Zaken, die daarbij steun kreeg van
diverse grote Nederlandse ondernemingen
en organisaties, waaronder PWT. De
minister maakt zich zorgen over het te
verwachten tekort aan mensen met een
wetenschappelijke of technische
opleiding in de exacte vakken.

Onderzoek heeft aangetoond dat er rond
de eeuwwisseling een tekort aan
middelbaar en hoger opgeleide technici
zal zijn van 65.000. Er zullen over 8
jaar 12.000 wetenschappers in de
beta-vakken te weinig zijn. Een van de
oorzaken is dat het aantal jonge mensen
in de bevolking terugloopt. Maar ook is
er onder de jeugd te weinig
belangstelling voor technische
opleidingen en beroepen, zeker bij de
meisjes.

Overheid en bedrijfsleven zijn hierover
bezorgd en hebben de Nationale Techniek
Prijs ingesteld als erkenning voor
personen en organisaties (zowel in de
commerciele als in de non-profit
sector) die zich inzetten om daar iets
aan te doen: door de jeugd vertrouwd te
maken met techniek, enthousiast te
maken voor technische vakgebieden en te
tonen dat techniek niet alleen
belangrijk is, maar ook gewoon leuk kan
zijn.

Nadere informatie over de Techniek
Prijs is verkrijgbaar bij de Stichting
PWT, Postbus 171, 3500 AD Utrecht, tel.
030-342099.

NIET 'ALLES IN EEN OOGOPSLAG'

Weer een greep uit onze serie over DOS
5.0 boeken. 'De gids DOS 5, alles in
een oogopslag', heet hij. En hij komt
van Data Becker/Bruna Utrecht en is
zoals vele Becker boeken uit het Duits
vertaald. Auteurs Tornsdorf en
Tornsdorf, mogelijk vader en zoon of
twee broers, wie zal het zeggen? Het
boek in elk geval niet.

De DOS 5 gids is een handzame pil van
450 pagina's. Dat wil zeggen, een fors
boek, maar in een handzaam formaat met
harde kaft, werkelijk ideaal om als
naslagwerk naast de computer te hebben.
Helaas is de goed verzorgde uitgave
niet zo volledig als het uiterlijk wel
wil doen geloven. Hoewel het boek
redelijk veel en goede informatie
verschaft, gaat het toch te vaak in op
DOS 4.0 of geeft aanwijzingen als:
vanaf DOS 3.2 commando X, of: geldig
tot DOS 4.0. Overbodige rompslomp die
de plaats inneemt van specifieke info
over DOS 5.0, waar echt veel nieuws
over te vertellen valt.

UIT DE TEKSTVERWERKER

Het lijkt wel of sommige auteurs de
kant en klare DOS-boeken al in de
tekstverwerker hebben zitten (van
oudere versies) en dan snel even wat
hoofdstukjes en alinea's over de nieuwe
DOS toevoegen. Zo heb je snel een
kloeke gids, zonder al te veel
inspanning.

Deze DOS 5 gids bestaat uit twee delen.
In het eerste deel wordt uitleg per
hoofdstuk gegeven over drives,
directories, bestanden en wat dies meer
zij. Een niet zo verschrikkelijk
overzichtelijke indeling. Daarna het
naslag- gedeelte van ruim 100 pagina's,
waarin alle commando's alfabetisch zijn
gerangschikt zoals in veel DOS boeken.
Ook is er een register of index van 4
pagina's. Aan de binnenzijde van de
kaft (heel handig) staan de commando's
nogmaals samengevat, heel kort, net
zoals bij sommige programma's een losse
kaart met functies is toegevoegd als
geheugen steuntje.

TOCH EEN GEMISTE KANS

De uitgave, hoe handzaam en verzorgd
ook, gaat toch mank aan het feit dat
veel info gewoon niet over DOS 5.0 gaat
en dus ruimte inneemt die veel beter
gebruikt had kunnen worden voor wat
meer diepgang en betere uitleg. Mensen
die zo'n gids kopen willen graag weten
welke van de aangeduide mogelijkheden
de juiste is en vooral waarom. En dat
zou bij een boek van deze omvang en
prijs moeten kunnen. (Hans G. Janssen)

Titel   : De Gids DOS 5
Auteur  : Tornsdorf - Tornsdorf
Uitgever: Data Becker/Bruna Utrecht
ISBN    : 90 229 3769 0
Prijs   : f 49,90

COLUMN: VIRUS UPDATE

We horen regelmatig praten over
computer virussen en merken dan dat
lang niet iedereen weet wat een
computer virus eigenlijk is. Reden
genoeg om deze keer te beginnen met een
DEFINITIE: een computer virus is een
werkend computer programma dat zich van
andere programma's onderscheidt door
het feit dat het zichzelf, ZONDER
OPDRACHT (of zelfs tegen de wil) van de
gebruiker, kopieert, installeert en
activeert. Deze definitie bevestigt
meerdere dingen. Ten eerste is een
computer virus dus een 'programma met
een eigenaardigheid', niet meer en niet
minder dan dat. Ten tweede is een virus
altijd 'zelfwerkzaam' en ten derde is
een virus lang niet altijd schadelijk
voor de computer! Dit laatste vereist
een toelichting.

EERSTE GENERATIE

We weten intussen allemaal dat er heel
wat virussen in omloop zijn die de
onhebbelijke eigenschap bezitten de
gegevens op de harde schijf te wissen
of op een andere manier ontoegankelijk
te maken. Heel wat rampen hebben zich
al voltrokken. Maar er zijn ook veel
onschuldiger virussen. Deze doen niets
anders dan het geven van een bepaalde
boodschap op een van tevoren bepaald
moment. Zo zijn er virussen bekend die
rond vijf uur 's middags met een liedje
aangeven dat de werkdag ten einde is,
en het komt voor dat wordt opgeroepen
om soft drugs te legaliseren of op een
bepaalde politieke partij te stemmen.
Deze virussen, zowel de schadelijke als
de minder schadelijke, behoorden alle
tot de eerste generatie en waren, met
behulp van speciale programma's,
redelijk eenvoudig op te sporen en uit
te schakelen.

TWEEDE GENERATIE

Terwijl de eerste generatie virussen
onze PC's bedreigde, werd ook een
volgend fenomeen zichtbaar. Er bleken
lieden te zijn die bestaande virussen
gingen veranderen. Zo werd de tweede
generatie computer virussen geboren.
Een typisch voorbeeld van de tweede
generatie is het Michelangelo virus,
dat zichzelf jaarlijks op 6 maart
activeert. Al snel bleek dat dit
verwoestende virus een aangepaste
versie was van een virus dat,
oorspronkelijk zonder echt nadelige
gevolgen, oproept om soft drugs te
legaliseren. De ontwikkelaars van
bestrijdings programma's slaagden erin
om ook deze varianten te localiseren.

STEALTH VIRUSSEN

De derde generatie virussen is nog veel
geraffineerder van opzet. Deze
programma's blijken in staat om
regelmatig hun gedaante te veranderen.
Men spreekt in dit geval van 'Stealth
technieken', een begrip dat bekend is
van gevechts vliegtuigen die zo zijn
gebouwd dat zij met radar nauwelijks
kunnen worden opgespoord. Deze virussen
zijn veel moeilijker te vinden met een
scanner. De ervaring heeft gelukkig
geleerd dat een klein deel van het
programma niet aan verandering
onderhevig kan zijn, en daarmee kan
worden gewerkt door de ontwikkelaars
van anti-virus programma's.

SCANNERS EN VERSIENUMMERS

De virussen van de eerste drie
generaties zijn dus op te sporen en uit
te schakelen. Het is daarbij echter een
absolute voorwaarde dat men steeds de
laatste versie van een bekende scanner
gebruikt. Bij gebruik van een
verouderde scanner moet men zich er
goed van bewust zijn dat de kans groot
is dat een aantal virussen niet zullen
worden gevonden.

Op veel van de serieuzere bulletin
boards zijn share-ware programma's
beschikbaar. Bekende en goede
programma's zijn onder andere die van
MacAfee. In deze serie zijn, behalve
het opruim programma CLEAN, ook
scanners beschikbaar die werken onder
Windows, MS-DOS of netwerken. Het
laatste versienummer van alle MacAfee
programma's is momenteel 89B. Een
andere uitstekende scanner, die u ook
op veel plaatsen kunt downloaden, is de
TBSCAN, waarvan inmiddels versie 33 in
omloop is. Van deze scanner bestaat ook
een residente versie, TBSCNX. Het
laatste versienummer hiervan is 30. De
beide TB-scanners hebben een datafile
nodig, die u apart moet ophalen. De
laatste versie van deze file kwam uit
op 12 april en heet VSIG9204. Deze
datafile wordt ook gebruikt door het
programma HTSCAN, waarvan onlangs
versie 17 uitkwam.

De volgende keer zullen we ingaan op de
vierde generatie virussen, waarvan de
komst is aangekondigd, en op de vraag:
'Hoe veilig is het om files te
downloaden van een bulletin board?'.
(Chris Bouws)

BON VOOR MEER INFO OS/2

Het nieuwe besturingssysteem van IBM is
nu al getest op zo'n 400 PC's. Het is
dus duidelijk een vervanger voor de
hele markt en niet alleen specifiek
bruikbaar op IBM PC's. Wel zijn de
eisen aan de PC hoog. OS/2, dat zowel
DOS vervangt als een grafische
werkomgeving biedt, vereist minimaal
een 386SX en 4 Mb werkgeheugen.
Afhankelijk van de benodigde zaken die
men wil toepassen vergt het 15 tot 30
Mb op de harde schijf! Het biedt dan
echter wel multi-tasking, is echt
32-bits en rekent af met de 640 Kb
DOS-barriere. Voor wie een zware
machine heeft en meer toepassingen
draait is het interessant. De
aktieprijzen (geldig tot 1 aug.) zijn
ook niet slecht: upgrade van DOS 3, 4
of 5 kost f225,- excl. BTW. Van DOS met
Windows f155,- en van OS/2 1.3 f182,-
excl. BTW. Vul voor meer inlichtingen
onderstaande bon in. Plak hem op een
briefkaart en vergeet niet uw eigen
adres te vermelden.

------------------------
NOS-Radio Redactie Scoop
Inl. IBM OS/2 versie 2.0

Postbus 1200
1200 BE Hilversum
------------------------

DR-DOS VOOR MAXIMAAL NUT OP KLEINE PC

Heeft u een PC met minder geheugen en
een kleinere processor (en kleinere
schijf), dan kunt u nut hebben van
Digital Research DOS 6.0. Middels het
programma SSTOR kunt u de capaciteit
van de schijf ruwweg verdubbelen. Een
lijst van dealers en de eigenschappen
van DR-DOS 6.0 kunt u via ons
aanvragen. Plak daartoe onderstaande
bon op een ANDERE briefkaart. Als u
beide informatie pakketten aanvraagt:
niet combineren. Uw briefkaart wordt
doorgestuurd naar een ander adres!

++++++++++++++++++++++++
NOS-Radio Redactie Scoop
Inl. DR-DOS 6.0

Postbus 1200
1200 BE Hilversum
++++++++++++++++++++++++

