412, maa 20 mei '91

LANCERING EN KOPPELING S-TM12

Afgelopen donderdag 16 mei kregen we
een telefoontje van onze correspondent
in Baykonur (Kazachstan, Sovjet Unie):
Chris v.d. Berg berichtte dat de
lancering van het Sovjet ruimteschip
Souyuz-TM12 stond gepland op zaterdag
18 mei 1991 om 12:50:38 UTC vanaf
Baykonur, en dat hij de lancering zelf
zou bijwonen. De koppeling zou
plaatsvinden op maandag 20 mei
(vandaag) rond 14:45 UTC. De eerste
bemmanning bestaat uit de kosmonauten
Artsebarskiy en Krikalyov en de Engelse
gast-kosmonaute Helen Sharman. De
reserve- bemanning bestaat uit Volkov,
Kaleri en de Engelsman Mace. De
gast-kosmonaut(e) zal slechts een week
in de ruimte verblijven, en keert samen
met de huidige bemanning terug in de
Soyuz-TM11, n.a.w. op zondag 26 mei
1991. Als alles goed is gegaan, hebben
lancering en koppeling van de S-TM12
aan MIR inmiddels plaatsgevonden.
Volgende week zullen we uitgebreid
terugkomen op deze lancering.

NIEUWE SHUTTLE AFGELEVERD AAN NASA

Op 25 april werd bij de vestiging van
Rockwell International in Palmdale de
nieuwe space shuttle 'Endeavour' voor
het eerst aan het publiek getoond. Deze
shuttle is de vierde (vluchtwaardige)
in de NASA-vloot, die verder de
Columbia, Discovery en Atlantis omvat.
Tevens is er nog de Discovery, maar
deze shuttle is niet geschikt voor
ruimtevluchten, en wordt alleen
gebruikt voor landingstests en het
uitproberen van shuttle faciliteiten.

ENDEAVOUR VERVANGT CHALLENGER

Toen op 28 januari 1986 de shuttle
Challenger 73 seconden na de start
ontplofte, werd duidelijk dat de druk
op de overgebleven ruimteveren wel erg
groot zou worden wanneer er geen
vervanger voor de Challenger zou komen.
Op 17 augustus 1986 nam de toenmalige
president Reagan het besluit tot de
bouw van een nieuwe shuttle: OV-105.
Een door de NASA uitgeschreven
wedstrijd onder studenten voor het
bepalen van de naam voor de nieuwe
shuttle leverde 'Endeavour' als
resultaat op. Een oude traditie wordt
hiermee voortgezet: de Endeavour was
het schip waarmee James Cook zijn
ontdekkings reizen maakte, en ook alle
andere shuttles zijn naar zulke schepen
genoemd, hoewel de 'Enterprise' het
fictieve ruimteschip uit Star Trek is.

NIEUWE TECHNIEKEN IN SHUTTLE

De aanpassingen die de overgebleven
space shuttles na de ramp met de
Challenger moesten ondergaan zijn van
het begin van de bouw van de Endeavour
al gelijk toegepast. Zo heeft deze
nieuwe shuttle de carbon-carbon remmen
die nu nog bij diverse shuttle
landingen worden getest. Ook de
verbeterde neuswiel besturing is direkt
ingebouwd, wat inhoudt dat de shuttle
wendbaarder is tijdens de landing en
zodoende makkelijker op de smalle
landingsbaan van de lanceerbasis
Kennedy Space Center (KSC) in Florida
kan landen. Een belangrijke verbetering
die ook in andere shuttles ingebouwd
zal worden is een remparachute. Deze
zal er bij de landing voor zorgen dat
een kortere remweg nodig is, wat
makkelijk is op de KSC landingsbaan, en
ook zal de slijtage van de remmen
hierdoor beperkt worden. De nieuwe
boordcomputers die bij de laatste
shuttlevlucht voor het eerst zijn
getest zijn ook geinstalleerd. Een
belangrijk verschil met de andere
shuttles is tenslotte dat de Endeavour
28 dagen in de ruimte kan blijven,
tegen zo'n 14 dagen hoogstens voor de
andere shuttles.

EERSTE VLUCHT ENDEAVOUR IN MEI 1992

Voor de nieuwe shuttle zijn al enkele
vluchten gepland, waarvan de eerste ook
een van de meest gewaagde zal zijn.
Tijdens deze vlucht zal een grote
Intelsat kunstmaan aan boord worden
genomen die in een geostationaire baan
had moeten komen, maar die deze nooit
bereikte omdat zijn motor haperde.
Astronauten zullen tijdens enkele
ruimtewandelingen een nieuwe motor
installeren, waarna de Intelsat alsnog
zijn gewenste positie in kan nemen.

COLUMBIA TIJDELIJK UIT DE ROULATIE

Van de drie shuttles die tot nu toe
voor vluchten gebruikt werden zal de
Columbia na de SLS-1 vlucht eind deze
maand uit de roulatie genomen worden
voor een groot onderhoud. Tot begin
1992 zal de NASA een vluchtschema
moeten onderhouden met slechts twee
shuttles: de helft van de huidige
vloot. Ernstige ontregelingen van het
schema zijn dan ook zeker niet uit te
sluiten... (Yvo Krijgsman)

RUIMTESTATION OP DE TOCHT

Het Amerikaanse project voor het
ruimtestation Freedom, waarin ook het
Europese ruimtevaart bureau ESA en
Japan deelnemen, is totaal op de tocht
komen te staan. Een subcommissie van
het Huis van Afgevaardigden besloot de
NASA voor 1992 geen cent meer toe te
wijzen. Het Huis zal waarschijnlijk de
beslissing overnemen. Wel wil de
subcommissie 100 miljard dollar
beschikbaar stellen om de kosten te
dekken voor de beeindiging van het
project. NASA wilde met het station
bemande missies naar Mars en een
permanente basis op de Maan mogelijk
maken. (Uit: NOS Teletekst)

SCHIJF VAN NATRIUMGAS ROND JUPITER

Astronomen van Boston University in de
Verenigde Staten hebben ontdekt dat de
planeet Jupiter zich bevindt in een
schijf van natriumgas met een diameter
van minstens 30 miljoen km. Het gas is
afkomstig van Io, een van de grote
manen van Jupiter die op een afstand
van gemiddeld 425.000 km om de planeet
draait. Op deze maan bevinden zich
werkende vulkanen of beter gezegd
'geisers', die koele ijle gassen een
paar honderd kilometer ver de ruimte in
blazen.

Al in het midden van de jaren zeventig
werd ontdekt dat Io is gehuld in een
wolk van natriumgas en later zag men
dat dit gas zich zelfs langs de gehele
baan van die satelliet bevindt. Doordat
Io zich door de stralings gordels in
het magnetisch veld van Jupiter
beweegt, botsen de natrium atomen
voortdurend tegen elektrisch geladen
deeltjes en worden ze in de vorm van
snelle, smalle stromen verder de ruimte
in geschoten. Dit levert een
gasverdeling rond Jupiter op die geheel
anders is dan die welke zou ontstaan
door alleen de baanbeweging en de
zwaartekracht.

Aanvankelijk meende men dat de natrium
atomen zich toch niet zo ver van Io
zouden kunnen verwijderen, maar nu is
gebleken dat dit juist wel het geval
is. De astronomen ontdekten dit na de
omgeving te hebben waargenomen met een
beeldvormende spectrograaf. Dit
instrument was afgesteld op het
golflengte gebiedje waarin de natrium
atomen het zonlicht op een zeer
effectieve manier verstrooien: rond 589
nanometer. Het gas kon toen worden
aangetoond tot 15 miljoen km afstand
van Jupiter.

Deze ontdekking laat zien dat het
mechanisme waarmee de atmosfeer van
Jupiter de natrium atomen uit de baan
van Io schiet veel efficienter werkt
dan tot nu toe werd aangenomen.
Berekeningen laten zien dat de nevel
zich zelfs tot op een afstand van 100
miljoen km van Jupiter zou kunnen
uitstrekken. Op die afstand worden de
natrium atomen onder invloed van de
extreem- ultraviolette straling van de
zon ge-ioniseerd. De precieze omvang
zou misschien kunnen worden vastgelegd
met behulp van metingen buiten de
aardatmosfeer, of door de onbemande
ruimtesonde Galileo die in 1995 bij
Jupiter aankomt. (Uit: Zenit)

NOS-SCOOP BALLONVOSSEJACHT 1991

Komende zondag 26 mei valt weer het
startschot voor de landelijke
Ballonvossejacht van NOS Radio. Het
sein van vertrek wordt gegeven na 14:00
uur in het programma 'Langs de Lijn'.
De organisatie is in handen van
tientallen vrijwilligers en het
NOS-programma Scoop over wetenschap en
techniek. Verder geeft onder meer de
Koninklijke Luchtmacht en het KNMI in
de Bilt assistentie en adviezen bij het
oplaten en opsporen van de
(meteo)ballon.

De landelijke ballonvossejacht wordt
gehouden ten behoeve van tienduizenden
luister- en zendamateurs. Zij krijgen
allemaal de kans om de 'ballonvos' op
te sporen ergens in Nederland. Daarmee
kan men een Scoop trofee winnen en in
elk geval de speciale QSL-kaart
veroveren, middels een verbinding
(zendamateurs) of een ontvangst
rapportje (luisteramateurs). Hiervoor
hoeft men ook het huis niet uit. Met de
scanner of radio thuis is de wedstrijd
helemaal te volgen. Schrijf vervolgens
een rapportje naar NOS Scoop, Postbus
1200, 1200 BE Hilversum.

HONDERDEN SPEURDERS

Er zijn ook honderden
enthousiastelingen die de ballon
daadwerkelijk gaan zoeken. Omdat hij
hoog in de wolken verdwijnt moet men
hem met technische hulpmiddelen zoeken.
Aan de weerballon hangt daarom een
klein zendertje (100 mW) dat overal in
Nederland te horen is. Veelal bereikt
de meteoballon een hoogte van 10 km!
Het is ook een echte landelijke
aangelegenheid omdat de ballon overal
in het land (en in zee of binnenmeer)
kan neerkomen. Er zijn daarom vier
verschillende oplaat- plaatsen gepland
om te voorkomen dat de wind de ballon
meevoert over zee of over de grens, wat
desondanks alle vele malen gebeurd is.

De 'ballonvos' is in principe te vinden
door iedereen die beschikt over een
(peil)ontvanger die werkt op 145.375
MHz, een frekwentie die bijvoorbeeld
ook te ontvangen is met de populaire
scanners. Deze ontvangers, gekoppeld
aan een richtantenne, zijn geschikt om
de ballon op te sporen. Enige ervaring
komt daarbij beslist van pas.

SPREKENDE BALLON

De ballon zendt tijdens zijn vlucht een
wiebeltoontje uit op 145.375 MHz, maar
kan ook zelf zijn positie doorgeven met
spraak. Daarbij wordt gebruik gemaakt
van de speciale call 'PI9NOS'. Verder
wordt men op de hoogte gehouden van het
verloop van de vlucht op 747 kHz (en de
regionale FM-zenders) van Radio 1 in
Langs de Lijn. Twee volgauto's van
NOS-Radio, met reporters WillemJan
Hagens en Chris van Offeren aan boord,
zorgen voor een up-to-date verslag.
Maar daarnaast zullen ook alle 2 meter
en 70 cm amateur- repeaters benut
worden in de buurt waar de ballon
vliegt.

ASSISTENTIE

Om te voorkomen dat de bijzondere
meteo- sonde zoekraakt, wordt er door
een staf van deskundigen van het KNMI
geadviseerd omtrent de oplaatplaats, in
verband met de heersende wind. Ook de
Luchtmacht radar speelt een belangrijke
rol bij het adviseren van het
commando-centrum van de ballon in
Hilversum. Van daaruit is ook nog een
80 meter station actief, waarmee
luisteraars en zendamateurs in de
omliggende landen te bereiken zijn. Tot
slot zal het vernieuwde 70 en 23 cm
relais station in Hilversum een
belangrijke rol spelen bij de komende
(13e) Scoop Vossejacht.

