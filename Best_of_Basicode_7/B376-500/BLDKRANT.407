407, maa 29 apr '91

TEXEL DEELS OVER OP WINDENERGIE

De energievoorziening op het eiland
Texel zal in oktober van dit jaar
gedeeltelijk worden overgenomen door
vier windturbines. Dit heeft het PEN,
het Provinciaal Elektriciteits bedrijf
van Noord-Holland, meegedeeld.

Texel beschikt over een eigen
elektriciteits centrale met
dieselmotoren en is voor zijn
energievoorziening onafhankelijk van
het vasteland. Na voltooiing van de
vier windturbines zullen de
dieselmotoren aanvullend werken. Het
PEN acht de hoeveelheid te gebruiken
wind voldoende voor de stroom
voorziening van 640 gezinnen, circa 12
procent van het totaal aantal
huishoudens op Texel. (Uit: NOS
Teletekst)

UITBREIDING WINDMOLENPARK YSSELMIJ

Met het slaan van de eerste paal door
ir. P. Loos, lid van Gedeputeerde
Staten van de provincie Flevoland, is
op donderdag 18 april een start gemaakt
met de uitbreiding van het IJsselmij
windpark bij Urk. In totaal krijgt
IJsselmij de beschikking over 25 extra
molens met een vermogen van 300
kilowatt. Op dezelfde lokatie langs de
Noordoostpolder dijk staat reeds een
zelfde aantal molens. De uitbreiding
betekent dus een verdubbeling van het
bestaande vermogen van 7.500 kilowatt
naar 15.000 kilowatt.

Ir. L.G. Sisouw de Zilwa, voorzitter
van de directie van IJsselmij, noemde
de uitbreiding 'goed nieuws voor het
milieu'. Elke kilowattuur elektriciteit
die met wind wordt opgewekt, brengt 1
kg minder kooldioxide in de lucht. Als
straks het park 20 miljoen kilowattuur
per jaar produceert, betekent dat
20.000 ton (CO2) minder per jaar in het
milieu, aldus de voorzitter.

1 MILJOEN KWH WINDENERGIE IN 2000?

Volgens Sisouw de Zilwa is het
landelijk gestelde doel van een miljoen
kilowatt in het jaar 2000 een haalbare
kaart. Een dergelijke verhoging vraagt
volgens hem om windmolens met meer
vermogen. 'Ik sluit dan ook niet uit
dat we over vier jaar deze 300 kilowatt
molens alweer moeten vervangen door
molens met een vermogen van 500
kilowatt', aldus Sisouw de Zilwa.

Daarnaast wees hij op het feit dat ook
particulieren die over een windmolen
beschikken, een belangrijk aandeel
leveren in het opwekken van schone
energie. Volgens hem vinden er op dit
moment gesprekken plaats met de
vereniging van particuliere windmolen
exploitanten om te bekijken of
tegenover deze inspanningen een hogere
vergoeding gesteld kan worden voor de
teruglevering van windenergie. 'Wij
hopen op die manier de kansen voor
particuliere windmolen exploitanten te
vergroten', aldus de voorzitter van de
directie van IJsselmij. (Bron: ANP)

WINDENERGIE

Wind is een verschijnsel dat in ons
land bijna alle dagen voorkomt. De
windsnelheid is echter sterk
afhankelijk van de plaats en de hoogte
en dus lang niet overal hetzelfde. In
Zuid Limburg bijvoorbeeld is de
gemiddelde windsnelheid op tien meter
hoogte ongeveer 4 meter per seconde
(m/s), terwijl in grote delen van
Zeeland, Noord Holland en Friesland de
gemiddelde windsnelheid 6 m/s bedraagt.

WINDMOLENS VROEGER EN NU

In de zich voortdurend bewegende lucht
bevindt zich een aanzienlijke
hoeveelheid energie die al van oudsher
in Nederland wordt benut. Nog altijd
bepalen de oude Hollandse windmolens,
die voornamelijk voor malen van graan
en het verplaatsen van water werden
gebruikt, het gezicht van ons zo
karakteristieke polderlandschap.

Steeds meer echter verschijnen er
andere silhouetten aan de horizon:
moderne stalen windturbines met
rotorbladen van kunststof, uitsluitend
bedoeld om de bewegings energie van de
wind om te zetten in elektricteit.

ONDERZOEK BIJ ECN

Het Energieonderzoek Centrum Nederland
in Petten is een instituut dat sinds
1976 onderzoek verricht op het gebied
van windenergie. In het kader van het
Nationaal Onderzoek programma
Windenergie is op het ECN terrein een
testveld voor windturbines ingericht en
is een grote experimentele windturbine
met een spanwijdte van 25 meter
geplaatst. Met de uitvoering van
verscheidene windenergie projecten
heeft ECN een schat aan kennis en
ervaring opgebouwd, waar vooral
windmolen fabrikanten, maar ook
(aspirant) windmolen eigenaars van
kunnen profiteren.

TESTEN VAN WINDTURBINES

Op het testveld van ECN worden kleine
en middelgrote windturbines intensief
beproefd. Daarbij ligt de nadruk op het
meten en beoordelen van het mechanisch
gedrag, de veiligheid, het algemeen
functioneren, de opbrengst, de
kwaliteit van de opgewekte energie en
de geluidsproduktie. Deze metingen
kunnen worden verricht voor fabrikanten
van windturbines of van windturbine
onderdelen, maar ook voor bedrijven die
windturbines willen gebruiken voor hun
energie voorziening. Instanties die
vergunning verlenen voor de plaatsing
van windturbines, zoals gemeente
besturen, maken vooral gebruik van de
meetresultaten betreffende veiligheid
en geluidshinder.

MOBIELE MEETSTATIONS

Een groot deel van deze metingen kan
trouwens buiten het ECN terrein
plaatsvinden omdat ECN over een aantal
mobiele meetstations en wind meetmasten
beschikt. Met behulp van deze
apparatuur voeren ECN technici dan ook
overal in het land test programma's
uit. Op deze manier worden ook
windturbine fabrikanten die een molen
hebben ontwikkeld in de gelegenheid
gesteld hun produkt door ECN te laten
beoordelen en testen. Aan de hand van
de testresultaten kan een oordeel
worden gegeven over veiligheid,
betrouwbaarheid en prestaties van de in
Nederland verkrijgbare windturbines.
Het testrapport dat na een dergelijk
onderzoek aan de fabrikant wordt
verstrekt, is van groot belang voor de
gebruikers, de vergunning verlenende
instanties en de elektriciteits
bedrijven. De Vereniging van
Nederlandse Gemeenten adviseert haar
leden dan ook om dit rapport als
leidraad te gebruiken bij het al dan
niet verlenen van een bouwvergunning
voor een windmolen.

TESTEN ZONDER WIND

Het transmissie- en generatorsysteem
van een windturbine kan ook
onafhankelijk van rotor en mast worden
getest. Voor deze beproevingen heeft
ECN een opstelling ontwikkeld waarbij
de as van de windturbine door een
elektromotor wordt aangedreven in
plaats van door de wind. Met deze Rotor
As Aandrijf Faciliteit (RAAF) kan onder
meer het rendement van de tandwielkast
en generator worden bepaald. Bovendien
kan het geheel in deze opstelling goed
worden uitgelijnd. Het beproeven van
een windturbine wordt op deze wijze
veel eenvoudiger en goekoper, terwijl
ook een snellere uitwisseling van
tandwielkasten en andere systemen
mogelijk is.

HAT

Al vanaf 1981 verricht ECN onderzoek
naar het gedrag van grote windturbines.
In de duinen op het onderzoek centrum
bij Petten werd een horizontale
asturbine (HAT) met een rotor diameter
van 25 meter gebouwd. Met deze 25 m HAT
worden ontwerp gegevens getoetst om
goede ontwerp criteria voor veilige en
betrouwbare molens te kunnen
vaststellen.

De 25 m HAT wordt verder intensief
gebruikt voor het in de praktijk
toetsen van reken programma's en voor
het uittesten van diverse regel
mogelijkheden. Bovendien worden
theoretische modellen ontwikkeld voor
het berekenen van prestaties en
mechanische belastingen. Om de
basisgegevens voor al deze berekeningen
te kunnen leveren is de windturbine
voorzien van uitgebreide
meetapparatuur. Met behulp daarvan zijn
onder meer het aerodynamische
rendement, mechanische belastingen op
de bladen, rotoras en toren, koppel
fluctuaties, elektrische
verschijnselen, zog-effecten,
trillingen en vermoeidheids gedrag
bepaald.

De 25 m HAT is in principe ook geschikt
voor het testen van nieuwe windturbine
ontwerpen. Het is namelijk ook mogelijk
om op de bestaande schacht een geheel
nieuwe gondel en/of rotor te plaatsen.

De elektriciteit die door de 25 m HAT
wordt opgewekt, wordt afgegeven aan het
net van het Provinciaal Elektriciteits
bedrijf van Noord Holland (PEN).
Daardoor kan tevens ervaring worden
opgedaan met de levering van
elektriciteit uit windenergie aan het
openbare net.

Op basis van al deze ervaringen heeft
ECN een systeem ontwikkeld om aan grote
windturbines te meten en de gegevens
daarvan te analyseren. Voorbeelden van
meetsystemen gebaseerd op deze
ervaringen zijn: het meetsysteem van de
15 m verticale asturbine (VAT) te
Amsterdam en het meetsysteem van de
NEWECS-45 bij Medemblik.

PROEFPROJECTEN

ECN begeleidt een aantal proef
projecten die bedoeld zijn om
veelbelovende toepassingen in de
praktijk te onderzoeken. Deze proef
projecten zijn onder meer gevestigd in
Camperduin, Oudkarspel en Bergum. ECN
heeft voor dit onderzoek meetsystemen
ontwikkeld die gedurende de hele
looptijd van het project gegevens
registreren over de wind, de opbrengst
van de windturbines en de energie
stromen binnen het systeem. Zo wordt
o.a. gemeten wanneer en hoeveel van de
door de windturbine(s) geleverde
energie door de gebruikers wordt benut.

HAALBAARHEIDSSTUDIES

In binnen- en buitenland verricht ECN
haalbaarheids studies voor bedrijven
die windturbines willen gebruiken voor
hun energie voorziening. ECN is in
staat voor bedrijven te beoordelen of
het plaatsen van een windmolen
economisch en/of technisch mogelijk is.
De ervaring opgedaan bij de proef
projecten komt daarbij goed van pas.

Voor deze haalbaarheids studies zijn
diverse rekenprogramma's ontwikkeld,
zoals 'WEPP' voor opbrengst
berekeningen. Bovendien adviseert ECN
welke typen molens het meest voor
plaatsing in aanmerking komen en waar
die verkrijgbaar zijn. Waar nodig kan
gedurende een beperkte tijd een
windmeting worden verricht met een
verplaatsbare, telescopische, 30 m hoge
mast.

ONTWIKKELPROGRAMMA'S

ECN heeft theoretische modellen
ontwikkeld voor het berekenen van het
dynamisch regelgedrag en de mechanische
belastingen van windturbines met
horizontale as. Voor het berekenen van
de globale belastingen en het semi
stationaire regelgedrag in de
voorontwerp fase kan het programma
'GAPHAT' worden gebruikt. Voor de
gedetailleerde analyse van de
mechanische belastingen, inclusief
vermoeiings belastingen, en het
dynamisch regelgedrag zijn
respectievelijk de programma's 'PHATAS'
en 'REGAT' uitermate geschikt. Deze
modellen zijn getoetst aan metingen aan
de 25 m HAT.

BEVEILIGING

Ook kan ECN windturbine fabrikanten
adviseren over de benodigde
beveiligings systemen van windturbines.
Op het testveld is met beveiligings
systemen veel ervaring opgedaan. ECN
onderzoekt in theorie en praktijk
diverse elektrische omzettings systemen
voor windturbines, zowel voor
netkoppeling als autonoom bedrijf,
bijvoorbeeld in combinatie met een
dieselmotor. De ervaring opgedaan bij
de bouw van de 15 m verticale asturbine
te Amsterdam wordt gebruikt voor het
ontwerpen van een nieuwe generatie
windturbines met verticale as.

ADVIES EN INFORMATIE

Met al deze kennis en ervaring is ECN
in staat om de overheid te adviseren en
richting te geven aan toekomstige
industriele ontwikkelingen, waardoor
veilige en bedrijfszekere windturbines
kunnen worden geconstrueerd.

Nadere informatie en meer gedailleerde
documentatie over het (wind)werk dat
ECN verricht, zijn te verkrijgen bij
het Transferpunt ECN, Postbus 1, 1755
ZG Petten. (Bron: Brochure ECN)

Andries Pals, IJmuiden.

