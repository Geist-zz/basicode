403, maa 15 apr '91

OZONLAAG SLIJT SNELLER DAN VERWACHT

De ozonlaag slijt tweemaal zo snel als
tot nog toe gedacht. Dat blijkt uit
wereldwijde satelliet waarnemingen van
de Amerikaanse milieudienst EPA in de
periode 1978-1990. Boven de Verenigde
Staten is de ozonlaag sinds 1978 4 tot
5 procent dunner geworden, tweemaal
zoveel als op grond van eerdere studies
werd aangenomen.

Slecht nieuws is ook dat het probleem
niet beperkt blijft tot de noord- en
zuidpool gebieden, maar zich uitstrekt
tot ver op de continenten. Op
middelbare breedtegraden, zowel op het
noordelijk als op het zuidelijk
halfrond, is de ozonlaag het dunst. Op
20 graden noorder- en zuiderbreedte
vallen er al aanzienlijke gaten in. Op
40 graden noorderbreedte, over de hele
linie van het grondgebied van de VS,
verdwijnt de ozonlaag zelfs met een
half procent per jaar.

De cijfers zelf, die door deskundigen
als 'schokkend' worden aangemerkt,
worden binnenkort door het Goddard
Space Centre van de Amerikaanse
ruimtevaart organisatie NASA officieel
gepubliceerd.

AANTASTING OZONLAAG GEVAARLIJK

De ozonlaag, die zich op 16 kilometer
hoogte boven de aarde bevindt, dient
als filter om schadelijke UV-straling
afkomstig van de zon tegen te houden.
Een teveel aan UV-straling kan
huidkanker veroorzaken en is schadelijk
voor planten en ook voor het plankton,
dat in de oceanen aan de basis van de
voedselketens staat. Huidkanker is
overigens in bijna 100 procent van de
gevallen te genezen; de schade aan de
landbouw en de natuur is waarschijnlijk
veel belangrijker.

Uit eerder onderzoek had men de
conclusie getrokken dat het
ozonprobleem vooral in de wintermaanden
zou spelen, maar volgens de jongste
waarnemingen wordt de ozonlaag ook
dunner in de lente, als gewassen al op
het veld staan en mensen meer
buitenshuis aan schadelijke UV-straling
in zonlicht worden blootgesteld.
EPA-topman William Reilly verwacht dat
het aantal gevallen van huidkanker de
komende 50 jaar nog eens met 200.000
extra zal stijgen als gevolg van dit
onverwachte ozon-verlies.

NIEUW VERDRAG NODIG

Volgens de Amerikaanse
ozon-onderhandelaar Richard Benedick
zal het nieuwe EPA-rapport
waarschijnlijk leiden tot heropening
van de onderhandelingen over het uit
1985 daterende en vorig jaar juni in
Londen al aangescherpte Verdrag van
Montreal, dat inhoudt dat CFK's en
andere chemicalien die de ozonlaag
aantasten tegen het jaar 2000 moeten
zijn uitgebannen.

Zelfs als het gebruik van ozonvijandige
chemicalien met onmiddellijke ingang
wordt gestaakt, dan nog zullen de
stoffen die nu al in de atmosfeer
terecht zijn gekomen hun schadelijk
werk voorlopig voortzetten. Verwacht
wordt dat de ozonlaag nog minstens 20
jaar achteruitgaat voordat een
kentering zichtbaar wordt. (Uit: NRC
Handelsblad)

EARTH DAY 1991

Op maandag 22 april a.s. is het de Dag
van de Aarde, ofwel 'Earth Day'. Overal
in de wereld staat de mensheid dan even
stil bij datgene wat haar eigenlijk
elke dag zou moeten bezighouden: 'het
milieu'. Ter gelegenheid hiervan stelde
Meindert van Dijk, bestuurslid van de
Stichting Landelijke Milieu Databank in
Sexbierum en tevens beheerder van deze
databank, een overzicht samen van de
diverse activiteiten in Nederland op
deze dag.

SAMEN WERKEN AAN EEN SCHONE WERELD

Het is 22 april 1990. Earth Day. Een
bont gezelschap van 22 Chinezen, 12
Russen en 17 Amerikanen beklimt de
Mount Everest en ruimt de enorme
hoeveelheid afval op, die door vorige
expedities is achtergelaten.

Aan de andere kant van de aardbol, in
Schiedam, graven de 3000 bezoekers van
de Earth Day manifestatie een
symbolische trambaan in het dijklichaam
van een rijksweg in aanleg. Op dat
moment worden er over de hele wereld
door honderdduizenden scholieren bomen
geplant. Tweehonderd miljoen mensen in
meer dan 140 landen lieten het er vorig
jaar niet bij zitten en gingen aan de
slag voor een schone wereld.

Het is nu een jaar later. Er staat weer
van alles te gebeuren. In Nederland
hebben twintig milieu- en Derde Wereld
organisaties de handen ineen geslagen
om de campagne WERK SAMEN AAN EEN
SCHONE WERELD op poten te zetten. De
campagne loopt van het Earth Day
festival op zaterdag 20 april (twee
dagen voor Earth Day International) tot
Wereld Milieudag op 5 juni. Iedereen,
van actiegroep tot ambtenaar, van
scholier tot professor, kan meedoen. Nu
is er de kans om samen met miljoenen
mensen over de hele wereld te laten
zien dat het anders kan. Grijp die
kans!

1970: EERSTE EARTH DAY

'Werk samen aan een schone wereld'
start vlak voor Earth Day. In 1970 vond
die dag voor het eerst plaats. Meer dan
20 miljoen Amerikanen demonstreerden
toen tegen lucht- en water- vervuiling.
De burgemeester van New York maakte het
beroemde Park Avenue voor die dag
auto-vrij en het Amerikaanse parlement
(Congress) ging op reces om de leden de
gelegenheid te geven Earth Day
activiteiten bij te wonen. Een pril
begin van een inmiddels omvangrijke
milieubeweging in Amerika. In de
maanden erna werden in de Verenigde
Staten vele wetten ter bescherming van
het milieu aangenomen.

EARTH DAY IN NEDERLAND

Vorig jaar is voor het eerst ook in
Nederland de DAG VAN DE AARDE massaal
gevierd. Overal in het land werden
excursies, acties, discussies,
meditaties, aardefeesten, tuinmarkten
en andere activiteiten georganiseerd.
Veel aandacht kreeg de landelijke
verkeersaktie bij Schiedam. Zo'n 3.000
mensen uit heel Nederland kwamen naar
Schiedam om mee te scheppen toen de
geplande Rijksweg 19 symbolisch werd
afgegraven voor een trambaan. Ook werd
er ter plekke een auto begraven. Wat
blijkt? De weg ligt er nog steeds niet!

Dit jaar gaat het verhaal na de viering
van de Dag van de Aarde (om praktische
redenen op zaterdag 20 april) verder:
deze dag vormt tevens het startsein van
een intensieve, zes weken durende
campagne waarin Milieu- en Derde
Wereld- organisaties, ondersteund door
het Ministerie van VROM en de
Vereniging van Nederlandse Gemeenten
(VNG), mensen oproepen samen te werken
aan een schone wereld.

BREDE CAMPAGNE

Een schone wereld gaat verder dan je
eigen afvalbak of de glascontainer op
de hoek van de straat. Mondiale
problemen als verzuring, vervuiling,
het broeikas effect, de verschraling
van het aardoppervlak en de daarmee
samenhangende hongersnoden zorgen
ervoor dat het eco-systeem van die ene
planeet waarmee wij het moeten doen uit
evenwicht raakt. Het is daarom nodig de
koppen bij elkaar te steken en samen
iets te doen. In alle activiteiten
staat daarbij de aandacht voor het hele
aarde-milieu centraal. Binnen 3
deelcampagnes wordt die rode draad
concreet uitgewerkt op het gebied van
afval, milieu- vriendelijk leven en
gemeentelijk beleid.

VERDER NA WERELD MILIEUDAG...

De campagne krijgt haar voorlopige
eindpunt op Wereld Milieudag, die is
ingesteld door de Verenigde Naties.
Voorlopig, omdat we na de campagne
natuurlijk verder moeten. De
VN-conferentie over milieu- en
ontwikkelings- vraagstukken in juni
1992 komt dan in het verschiet. In
Nederland is men daar al druk mee
bezig. Voorlopig maken we op Wereld
Milieudag de balans op van wat er
tijdens de campagne is bereikt. Help
mee om de campagne tot een succes te
maken.
WERK SAMEN AAN EEN SCHONE WERELD!

AGENDA APRIL

20 april:
Earth Day festival, Malieveld Den Haag,
met o.a. muziek, theater en informatie
over milieuvriendelijk leven,
milieu-opleidingen en tal van andere
activiteiten (w.o. de start rood/groene
kaartenactie van Jongeren Milieu Aktief
(JMA) op het Malieveld te Den Haag.
Informatie: JMA, tel. 08370-16925.
Aanvang 12.00 uur. Tevens start van
campagne 'Werk samen aan een schone
wereld'. Verder nog een tuinmarkt op de
Kleine Aarde, Boxtel, aanvang 9.30 uur.

21 april:
Start milieuweek gehandicapten-
instituut Werkenrode in Groesbeek.

22 april: EARTH DAY
Start campagne 'Elke school een
afvalplan' op tal van scholen in
Nederland. Info: SME, tel. 030-713734.
Workshops Creatings Earth Healing
Rituals. Info: tel. 080-240710.

eind april:
Presentatie brochure ozon-aantastende
produkten van Vereniging
Milieudefensie.

AGENDA MEI/JUNI

17 mei: Start eenweekse recycling
fietstocht in Scheveningen m.m.v. JMA,
tel. 08370-26177
20 mei: Afsluiting kaarten-aktie JMA
25 mei: Actie in zee/aan zee (info
Milieudefensie)
eind mei: 'Amsterdam, mijn groene
droom', culturele milieu-manifestatie,
Milieucentrum Amsterdam, tel.
020-6241522
3 juni: Start open huis in Kasteel
Groeneveld te Baarn met (circus-) Tent
der ontmoetingen, tel. 02154-20446
5 juni: WERELD MILIEUDAG, slotcampagne
en presentatie resultaten
8 juni: Politiek forum over mondiale
milieuvraagstukken en het JMA
rood/groenboek in Kasteel Groeneveld,
Baarn

INFORMATIE

Met name rond de aanvang en het slot
van de campagne zullen overal in het
land en plaatselijk activiteiten worden
ondernomen. In de gratis
campagne-nieuwsbrief wordt maandelijks
bijgehouden wat waar gebeurt.

Voor nadere informatie kan men terecht
bij een van de volgende organisaties:
* Campagne-secretariaat 'Werk samen aan
een schone wereld', Postbus 13030, 3507
LA Utrecht, Tel. 030-735772, Fax
030-714868
* Jongeren Milieu Actief (JMA), tel.
08370-16925
* Stichting Milieu Educatie (SME), tel.
030-713734

COMPUTERGEBRUIKERS OPGELET!

Tenslotte nog even aandacht voor een
opmerkelijk initiatief vanuit de
automatiserings wereld. Al jaren lang
zorgen milieu-organisaties en computer
hobbyisten door middel van
datacommunicatie voor een snelle
uitwisseling van milieu-informatie over
de hele wereld. Deze milieu- netwerken
zijn veelal sneller en vollediger met
hun nieuws uit alle uithoeken van de
wereld, dan radio en tv. Daarom zullen
de op deze netwerken aangesloten
Bulletin Boards (BBS'en) en databanken
de informatie- voorziening en
aktiviteiten rond Earth Day en Wereld
Milieudag ondersteunen.

LMDP

Een van de op de (inter)nationale
milieu- netwerken aangesloten
databanken is de Landelijke Milieu
Databank Politie (LMDP), gevestigd in
het Friese Sexbierum. De LMDP, die zich
vooral richt op de ondersteuning van
handhavers van de milieuwetgeving bij
politie en andere (overheids)
organisaties, werd onlangs genomineerd
voor een prijs van de Stichting Het
Teylers Initiatief als zijnde een goed
initiatief op het gebied van milieu-
technologische kennisoverdracht. De
bekendmaking van de prijs vindt plaats
op 30 mei in Nederlands oudste museum,
het Teylers Museum te Haarlem.

De LMDP is dag en nacht raadpleegbaar
via het openbare telefoonnet m.b.v. een
computer en modem, tel. 05179-1888.
Snelheden: 300, 1200 en 2400 bps;
modem-instellingen: 8 databits, 1
stopbit, geen (No) pariteit.
(bedankt, Meindert!)

