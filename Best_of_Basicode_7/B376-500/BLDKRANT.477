477, maa 24 feb '92

WINDOWS EN WINDOWS-NT EERDER KLAAR

Midden tweede kwartaal '92 moet er een
nieuwe Windows versie zijn, heeft
Microsoft beloofd. Versie 3.1 gaat hij
heten en hij wordt de opvolger van de
succesvolle, eerste 3.0 versie waarvan
zo'n 9 miljoen pakketten zijn verkocht
in '91. Hij maakt nauwelijks meer
gebruik van DOS. Windows, dat begonnen
is als een grafische werkomgeving,
ontwikkelt zich meer en meer tot een
compleet Operating System. En dat is
waarachtig niet toevallig. Microsoft
voelt de hete adem van concurrent IBM
in de nek, die van plan is rond maart
met OS/2 2.0 te komen. Dit is een
wezenlijk verbeterde DOS, die alle
mogelijkheden haalt uit moderne PC's,
met microprocessors als de Intel i286,
i386 en i486.

OS/2 is ooit begonnen als een
samenwerkings project met Microsoft.
Die besloot echter op een dag dat de
grafische werkomgeving Windows eerder
door het publiek zou worden
geaccepteerd en liet op slag OS/2
vallen. Uit de nu naar buiten gebrachte
cijfers en feiten blijkt dat topman
Bill Gates (de op een na rijkste man
ter wereld inmiddels) zeer
waarschijnlijk de voor zijn bedrijf
juiste strategie heeft uitgezet.

STANDAARD

Er zijn in korte tijd 5000 programma's
voor deze werkomgeving gemaakt,
waardoor Windows een feitelijke
standaard is geworden. Om die situatie
uit te buiten heeft men bij Microsoft
besloten om alles wat met Windows te
maken heeft voorrang te geven. Daardoor
komt de wezenlijk verbeterde Windows
3.1 versie nu al halverwege het 2e
kwartaal van dit jaar uit.

Er zijn dus alle redenen voor 's
werelds grootste software bureau om van
Windows 3.1 een gelikte, zwaar geteste
versie te maken, die minder problemen
gaat geven dan de vorige, meer gedurfde
versie. Hij moet dan ook sneller zijn
en men heeft voorspeld dat hij nog weer
gebruikers vriendelijker zal zijn.

'REAL MODE' EXIT

De grote verbeteringen zijn het gevolg
van het besluit om de 'real mode' te
laten vallen. De real mode kon alleen
worden benut door gewone, kleine XT's
computers, die toch al vaak niet
voldoende geheugen aan boord hebben of
te weinig grafische mogelijkheden. Al
konden ze Windows 3.0 wel draaien, dan
nog bleek men alleen over het fraaie
grafisch uiterlijk ervan te kunnen
beschikken. Verder werd de computer er
alleen maar tergend langzaam van en dus
onbruikbaar.

Microsoft heeft de nutteloosheid van de
XT-mode ingezien en Windows 3.1 alleen
ingericht voor computers met een i286
of beter computerhart en flink wat
geheugen. Deze microprocessors kennen
een wezenlijk ander geheugenbeheer dan
de XT-machines. Als gevolg daarvan
heeft men de complexe overschakeling
tussen beide systemen uit Windows
verwijderd. Dat geeft een aanzienlijke
prestatie verbetering en een reeks
problemen minder.

FRAAIE FILE MANAGER

Ook andere belangrijke verbeteringen
zijn aangebracht. De file manager, het
programma onderdeel waarmee men de
harddisk onderhoudt, documenten wist of
kopieert, oogt beter en werkt
aanzienlijk makkelijker. Een kijkje in
Word for Windows 2.0 (van Microsoft
zelf) of in Norton's Desktop toont hoe
een en ander eruit gaat zien. Slepen
van programma's of groepen van de ene
naar de andere directory is een
peuleschil, net als bij de Apple Mac.

TRAPLOZE LETTERS

Ook de Printmanager en het hele afdruk
proces zal wezenlijk anders worden. Dit
heeft te maken met de nieuwe letters
die in Windows zijn opgenomen: Outline
letters, van het 'True Type' type. Deze
fonts zien er zowel op het scherm als
op de printer erg goed uit. Ze zijn ook
traploos te gebruiken van pakweg 4 tot
128 punts, een soort krantekop letters.

Verder gebruikt men nu een betrekkelijk
eenvoudig programma voor het aansturen
van de printer. Het is ook niet meer
nodig om eerst een tekstverwerker te
openen om een document te kunnen
printen. In de file manager module zit
nu een 'print document' commando.
Daarnaast kan men het document gewoon
naar het printer-ikoon slepen. De
print-module doet de rest, buiten alle
andere programmatuur om.

MULTI-MEDIA EN GELUID

Toegevoegd zijn ook nieuwe programma
modules voor toekomstige ontwikkelingen
op multimedia- en geluidsgebied. Het is
nog niet helemaal duidelijk wat deze
nieuwe modules gaan doen. Wel is helder
dat men een 'Key caps' programma
toevoegt, waarmee men uit het alfabet
weinig gebruikte letters of tekens kan
selecteren. Voorts een 'object
packager': een iconen-editor, zodat men
het scherm helemaal naar eigen inzicht
kan inrichten. Bij dit alles is ook het
uiterlijk van Windows onder handen
genomen. Bevallen de kleuren of
patronen niet, dan kan men die
eventueel ook naar eigen inzicht
wijzigen.

CTRL-ALT-DELETE

Het befaamde 'als niets meer helpt
commando' is afgevangen. Er komt een
DOS-scherm waarin nuchter wordt
geconstateerd dat deze fameuze
toetscombinatie is gebruikt. 'Geen
goede manier om een programma te
beeindigen', waarschuwt het scherm. Met
Esc komt men weer terug in de module
van Windows waarmee men bezig was, met
Enter sluit men alleen die toepassing
die eventueel vastgelopen was en kan
men rustig verder werken met Windows.
'Unrecoverable Application Error', een
nogal gevreesde mededeling, moet
voortaan wegblijven en helemaal de
kreet die verzoekt om eerst maar alles
te sluiten, op te bergen op schijf (als
dat nog kan) en de computer opnieuw te
starten omdat hij instabiel is
geworden!

NIET WACHTEN MET WINDOWS

Niemand hoeft overigens op het
verschijnen van de nieuwe versie te
wachten. Iedereen kan nu vast aan het
bestaande pakket wennen: sinds 1
februari worden alle 3.0 aankopen
gratis door Microsoft vervangen door
3.1, zodra deze versie gereed is in de
loop van dit jaar. Het nieuwe Setup
programma maakt daarbij zorgeloos
installeren mogelijk. Maar bedenk wel
dat u een grotere computer nodig hebt,
met een i286 of (liefst) een hogere
processor. 2 Mb is het minimum aan
geheugen, 4 Mb is beter bij versie 3.0.
Verder geldt: VGA is toch wel minimaal
vereist. (Hans G. Janssen)

HANDLEIDING VENTURA PUBLISHER 3.0

Auteur   : Miriam van der Have
Uitgever : Pim Oets (460 pag.)
ISBN     : 90-72260-21X
Prijs    : f 69,- (Bfr 1380)

Of ik die 38 blz. per uur haal weet ik
niet, maar ook mijn treinreizen
kenmerken zich door boeken lezen.
Vooral zo'n boek als dit maakt geheid
coupe- discussies los. Waarom ik VP
gebruik, WP kan dat toch ook allemaal?
Ja, je kunt de Tour de France ook op
een Sparta-zonder fietsen. In Ventura
Publisher (VP) kun je niet
tekstverwerken of tekenen, maar het is
een programma waarmee je vooraf
ingetikte teksten en vooraf getekende
plaatjes kunt samenvoegen tot een
gelikt boek of magazine. Met haast
oneindige mogelijkheden kan de tekst
worden opgemaakt. Zo kun je onder
andere lettertype, witruimten, koppen,
voetnoten, kopteksten, voetteksten en
lijnen definieren. En dat niet zo
ongeveer, maar exact op de punt
nauwkeurig. Ook kan VP inhoudsopgaven
en indices fabriceren. Plaatjes worden
keurig netjes uitgesneden en tussen (of
door) de tekst geplaatst. Al deze
eigenschappen maken het voor een
argeloze beginner al gauw een bos
waarin de bomen niet meer te zien zijn.
Deze handleiding vormt een uitstekende
start om de bomen weer te zien.

DRIE DELEN

Het boek beschrijft de GEM-versie van
VP versie 3.0 en is onderverdeeld in 3
delen: een les-deel, typografie, en een
naslagwerk.

In het eerste deel wordt met
stap-voor-stap aanwijzingen de globale
werking van VP uitgelegd. De
fundamenten van VP, zoals de frames en
tags, worden geintroduceerd. Daarbij
wordt dankbaar gebruik gemaakt van de
bij VP meegeleverde voorbeeld-
bestanden.

TYPOGRAFIE

In het typografie-deel wordt de
beginner wegwijs gemaakt met de
achtergrond van Desktop Publishing
(DTP), het drukkerij-wereldje. Wist je
trouwens dat het A0-formaat 1 vierkante
meter is? Ook vak-idote zaken als 5
soorten spaties, 3 soorten streepjes en
6 maateenheden komen aan de orde.
Gelukkig is er de appendix met
verklarende woorden. Handig is dat een
aantal algemeen geldende regels uit het
drukkers bestaan worden uitgelegd, die
bij het opmaken een beetje houvast
(muisvast) geven.

Alles verder over alinea's, het
uitvullen, aanpassen van
regelafstanden, interlinies en het
afbreken van woorden. Dat is overigens
ook niet altijd eenvoudig. Wat dacht je
van het woord zijkanaal? Dat kan worden
zij-kanaal, maar ook zijk-anaal. Aan
een aantal zaken mocht best een extra
krabbeltje worden gewijd, zoals het
user-afbreek bestand. Het wordt alleen
even aangestipt. VP-grapjes als de
extra grote letter aan het begin van
een verhaal, opsomming-stippen en de
ongelofelijke mogelijkheden met de kop-
en voet-teksten worden aan de hand van
voorbeelden bekeken.

SCHAAR EN LIJM

Ook de illustraties, zeer belangrijk
voor een publicatie, worden opgevoerd.
Ze kunnen worden onderscheiden in
zogenaamde bitmap en vector plaatjes.
Die laatste vormen geen probleem voor
VP. Alle soorten lijnfiguren kunnen
worden geladen. Het probleem zit 'm in
die bitmap plaatjes, meestal worden
daarin veel kleuren of grijstinten
gebruikt. VP kent daarvoor speciale
dither methoden om de prenten af te
drukken. Maar als het om professioneel
drukwerk gaat, geeft het boek de wijze
raad om, bij het invoegen van zwart-wit
foto's, dit gewoon te doen met de
ouderwetse schaar-lijm combinatie.

Tot slot van het typografie- boekdeel
komt het verwerken van een complete
publicatie aan bod. Het combineren van
losse hoofdstukken, aanmaken en
aanpassen van indices en de
inhoudsopgave, en tenslotte afdrukken
wordt duidelijk gemaakt.

NASLAGWERK

In het derde en laatste deel,
naslagwerk, worden alle menu's en
dialogen van de GEM- versie beschreven.
Alle opties worden stuk voor stuk
behandeld. Zeer handig, omdat de
help-mogelijkheid in de GEM-versie
nauwelijks soelaas biedt. Een krachtig
en ingewikkeld hulpmiddel, de
formule-editor, vormt een hoofdstuk
apart. De opdrachten en speciale codes
worden weergegeven in tabellen, en de
opties worden uitgelegd. Goed werk voor
de wis- en natuurkundigen onder ons.

CONCLUSIE

Het boek is bij uitstek geschikt voor
de beginner die met Ventura meer
aandacht wil besteden aan het uiterlijk
van zijn/haar scriptie of verenigings
blaadje. Telkens neemt Miriam je weer
aan het handje om stap voor stap VP
zover te krijgen dat het doet wat je
wilt. Daarbij worden geregeld handige
tips gegeven. De bulk in het boek
draait om de (snelle) GEM-versie van
VP. De verschillen met de
Windows-versie worden telkens in de
zijlijn of in een aparte alinea
behandeld. Wel moet je altijd VP in de
aanslag hebben, sommige zaken worden
wel uitgelegd, maar je moet het gewoon
uitproberen, wil je het echt snappen.
Ook het naslagwerk is prima verzorgd.
Als je in VP een menu-keuze niet snapt,
sla je gewoon de bladzijde open die
daarover gaat en je hebt gelijk
verwijzingen naar elders in het boek.

De wat gevorderden, die een goed
naslagwerk zoeken, doen er beter aan
nog wat verder in de kast van de
boekenshop te kijken. Zo komen de
voorbereidingen in de tekstverwerker
niet ter sprake. Je kunt namelijk van
te voren al een aantal zaken in de
tekstverwerker voorbereiden, zoals
koppen (@tag = ). Dingen als Bold,
Italics en ankers worden niet
behandeld en staan ook niet in een
appendix. Al met al een goede
handleiding VP, compleet met cursusje
DTP, en niet echt duur.

Cees Mechielsen

