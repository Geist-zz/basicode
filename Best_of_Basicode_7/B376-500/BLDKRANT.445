445, maa 14 okt '91

RADIO 1 EN 5 IN FM-STEREO OP DE KABEL

Radio 1 en 5, die nu via de middengolf
op de zogeheten AM-zenders worden
uitgezonden, zouden veel beter in
stereo op de kabel kunnen worden
doorgegeven. Het radioprogramma Scoop,
zelf zendend op Radio 5, maakt in de
komende uitzendingen een inventarisatie
waaruit blijkt dat iedereen ongelukkig
is met de middengolf kwaliteit.
NOS-adviseur Ir. F. de Wolf spreekt
zelfs van 'jaren dertig kwaliteit'.

De beslissing om enkele programma's op
de middengolf door te geven houdt
verband met het feit dat via zulke
zenders vrij makkelijk een landelijke
bedekking kan worden bereikt. AM- of
middengolf- zenders geven echter een
zeer beperkte geluids kwaliteit en zijn
erg gevoelig voor storing, wat iedereen
weet die wel eens onder hoogspannings
leidingen of onder de tramdraden door
is gereden.

Onnodig is het echter dat ook de
kabelnetten Radio 1 en 5 in zo'n
miserabele kwaliteit doorgeven. Omdat
de kabelfirma's verplicht zijn tot
doorgifte, vangen zij het middengolf
signaal op en geven het vervolgens via
de FM-band door, een band die eigenlijk
volledig HiFi stereo geluid toestaat.

SMET IN DE FM-BAND

'Hoe eerder deze smet in de FM-band is
opgeruimd hoe beter', zegt Ir. F. van
Let in de uitzending van Scoop. 'Het
moet toch mogelijk zijn dat de
programma's in studio kwaliteit bij ons
worden aangeleverd, zodat ze echt een
plaats verdienen tussen de andere
stations. Ik krijg hier een
Jazz-programma in digitale kwaliteit
van de satelliet uit Amerika, 16
super-kwaliteit programma's uit
Duitsland, maar sommige van de
Hilversumse programma's zijn om te
huilen.' De heer van Let is technisch
hoofd van Casema, een van de grootste
kabel exploitanten in Nederland.

Hij pleit ervoor om alle vijf de
Hilversumse programma's via PTT
digitaal door te stralen naar de
kabelnetten, om dan meteen de beste
geluids kwaliteit te behalen. 'Het valt
de mensen steeds meer op dat hun
CD-speler een veel betere kwaliteit
biedt dan de radio'.

BRIEFKAART-ACTIE VAN SCOOP

Om de bereidheid van de kabelnetten te
peilen starten we vandaag een
briefkaart actie. De bedoeling is dat u
deze briefkaart adresseert aan uw eigen
kabelnet exploitant. Wij zijn benieuwd
naar het antwoord van uw exploitant.
Stuur ons zonodig een kopie van de
antwoordbrief.

De kabelnetten moeten PTT betalen voor
de nieuwe verbinding. Volgens Ir. van
Let van Casema zal de prijs mede
afhangen van het aantal kabelnetten dat
meedoet. Hoe meer netten besluiten de
Hilversumse zenders door te geven, hoe
aantrekkelijker het aanbod van PTT
hoort te zijn. Het is veel te duur en
te omslachtig om de Hilversumse zenders
via een satelliet door te geven. Wel
zouden zij dan allang in stereo op de
kabel zijn gekomen.

CASEMA DOET HET DIGITAAL

Casema is overigens druk doende om in
de kabelnetten de maximaal haalbare
geluids kwaliteit te bieden. Men is
bezig de verschillende netten die tot
de groep horen geschikt te maken voor
de ontvangst van Digitale Satelliet
Radio. De netten van Utrecht, Arnhem,
Nootdorp, Voorburg, Wassenaar en Marken
zijn er al klaar voor. Den Haag en
Leidschendam zijn nog voor het einde
van het jaar geschikt voor deze super
kwaliteit en de meeste andere netten
worden in de loop van volgend jaar
omgebouwd.

Bedoeling van Casema is Digitale
Satelliet Radio te bieden via de kabel.
Dat zijn op dit moment 16 stations,
allemaal afkomstig van de Duitse
satelliet van de Bundespost,
Kopernikus. Geboden worden de
programma's van de Bayrische Rundfunk
4, S2 Kultur van SWF/SDF, Radio Bremen
2, Hessischer Rundfunk 2, Norddeutscher
Rundfunk 3, Star*sat Digital,
Deutschlandfunk, Westdeutscher Rundfunk
3, RIAS Berlin, Saarlaendischer
Rundfunk 1, Antenne Bayern, Klassik
Radio, Radio FFN, Radioropa, Radio Tele
Luxemburg en Radio Xanadu.

DSR-PAKKET EN TUNERS

Het DSR programmapakket is te ontvangen
op de frekwentie van 118 MHz in de
diverse netten. De wandcontactdozen van
de abonnees moeten worden aangepast
voor digitale radio en de abonnee moet
een speciale DSR-tuner aanschaffen.
Deze nieuwe tuners worden sinds kort
zowel door Philips als door Grundig
geleverd. De prijs beweegt zich rond de
f2000,-. Maar er zijn inmiddels ook
goedkopere digituners verkrijgbaar, van
rond de f1200,- (Grundig). Verder zijn
er Duitse DSR-tuners op de markt. Deze
zijn echter vaak niet geschikt voor
gebruik op de Nederlandse kabelnetten.

SATELLIETZENDERS OOK IN PAL

Onder druk van de vertragende
gebeurtenissen heeft Philips zijn
standpunt omtrent de invoering van HDTV
moeten aanpassen. De Eindhovense firma
gaat er nu mee akkoord dat ook nieuwe
satelliet zenders in de bestaande
PAL-standaard mogen uitzenden. In ruil
daarvoor heeft het de toezegging
gekregen dat bestaande satelliet
zenders naast PAL ook D2-MAC gaan
uitzenden, wat zij tot nu toe niet
hoefden. Het nadeel van deze
overeenkomst is dat het aantal
beschikbare kanalen hiermee in principe
wordt gehalveerd, omdat ieder programma
nu via verschillende standaarden wordt
verzonden. De markt zal nu moeten
bepalen of D2-MAC een succes wordt.
(Uit: Telecombrief)

ANIK EN INTELSAT KLAAR VOOR LANCERING

Twee satellieten staan in Frans Guyana
klaar om gelanceerd te worden. Het zijn
de Anik E1, een Canadese verbindings
satelliet, en de Intelsat VI-F1. De
laatste is een grote communicatie
kunstmaan voor de internationale PTT's.
Het is de derde Intelsat van dit type,
gebouwd door Hughes Aircraft in de USA.
Hij weegt 4300 kilo bij lancering, en
ruim 2500 kilo wanneer ontdaan van alle
franje. Doorsnee 3,6 meter, hoogte 5,4
meter. In de ruimte wordt hij bijna 12
meter hoog.

Aan boord zijn 38 transponders in de
4/6 GigaHertz C-band, 10 transponders
in 11/14 GHz Ku-band, met een totale
bandbreedte van 3300 MHz. Het
communicatie monster beschikt over
24.000 tweeweg telefoon circuits die
men om kan zetten naar 120.000 digitale
kanalen wanneer men gebruikt maakt van
het Digital Circuit Manipulation
Equipment.

De Intelsat moet voldoende toegerust
zijn om 13 jaar lang te werken. Hij
dient voor alle vormen van
telecommunicatie, inclusief het
overbrengen van TV-kanalen. De panelen
met zonnecellen leveren ruim 2,2 kW
energie.

Anik betekent 'vriend' in de taal van
de Eskimo's. Hij is door de Canadezen
zo genoemd omdat hij ook de
noordelijkste gebieden bestrijkt.
Daarnaast ziet de satelliet op 111
graden west ook de VS. Aan boord zijn
24 transponders van 12 Watt in de
C-band (met 6 backup) en 16
transponders in de Ku-band (met 2
backup). Ook hij is bedoeld voor
algemene communicatie en TV-kanalen.

Anik had eigenlijk al in september
gelanceerd moeten zijn. De Intelsat
staat op de rol voor oktober. In
december volgen dan Telecom II-A en
Inmarsat 2. Voor 1992 zijn 9
lanceringen gepland in Kourou.

EERSTE TEGENSLAG VOOR BIOSPHERE II

Het Biosphere II project, dat op 26
september van start ging, heeft al te
kampen gehad met een eerste tegenslag.
Bij het verwerken van zelf verbouwde
rijst verspeelde Jayne Poynter het
bovenste kootje van een middelvinger
aan de rijstdorsmachine. Zij kwam toen
met haar linkerhand in de machine
terecht, waarbij het vingertopje werd
afgerukt.

In de Biosphere II, een kas van 9000
vierkante meter, is voor dergelijke
ongelukken een tamelijk uitgebreid
hospitaal. Hier zette een arts,
medebewoner van de Biosphere, het
kootje weer aan de vinger. Mogelijk zal
Poynter de kas toch moeten verlaten,
omdat er bot van de vinger verloren is
gegaan. Een operatie in een dergelijk
geval kan niet in de Biosphere plaats
vinden.

Het doel van de Biosphere II is om acht
mensen twee jaar lang, volledig van de
buitenwereld afgescheiden, te laten
leven en voorzien in hun eigen levens
onderhoud. Daarom zal Poynter, indien
nodig, de kas door een luchtsluis
moeten verlaten, om de atmosfeer in de
kas niet te verstoren. (Yvo Krijgsman)

AUSTROMIR PROJECT GESLAAGD

In de week van 3 tot 10 okt. 1991 werd
het MIR station gebruikt als
internationaal laboratorium door een
gastkosmonaut uit Oostenrijk en een uit
Kazakhstan. Het Oostenrijkse Austromir
project bestond uit 15 experimenten,
die door Franz Viehbock werden
uitgevoerd. Ook de Kazakhstaan
Albakirov voerde een aantal door zijn
land geleverde experimenten uit. De
data van de Austromir experimenten
werden zoveel mogelijk via MIR
telemetrie kanalen direct naar TsUP (en
de daar aanwezige Oostenrijkse
geleerden) gestuurd. Dit was mogelijk
dankzij een der 15 experimenten,
Datamir genoemd. Dit was een computer
die de data omzette in een voor het
Strela computer systeem van MIR
bruikbaar protocol, zodat het zonder
problemen via de MIR TLM-kanalen kon
worden verzonden. Soms waren deze
kanalen overbelast en moest b.v.
Artsebarskiy zijn medische controle
door TsUP uitstellen, omdat de
TLM-kabel in Oostenrijkse handen was.
Ook was er soms gedrang voor de
telefonie verbinding. Gesprekken werden
zelfs gelijktijdig gevoerd: Russisch en
Oostenrijks door elkaar over
verschillende onderwerpen. Kortom: de
beluistering van het radioverkeer was
zeer de moeite waard. Vooral Viebock,
Artsebarskiy en Krikalyov ontpopten
zich als bezige bijen, de nieuwe
commandant Volkov en de Kazakhstaan
hielden zich wat rustiger.

TERUGKEER EN VEILIGE LANDING S-TM12

Op 10 okt. 1991 te 0412UT landde de
Soyuz TM12 veilig op 62 km ten oosten
van Arkalyk in Kazakhstan, slechts 6 km
van het 'doel' verwijderd. Voor het
zover was, viel er nog heel wat
nachtwerk te verrichten: afscheid van
elkaar, kort voor het sluiten van de
luiken tussen S-TM12 en MIR, op 9 okt.
1991 te 1803 UTC. Volkov en Krikalyov
(Donbasy) blijven tot maart 1992 aan
boord van MIR. Terug gingen
Artsebarskiy, Viebock en Albakirov.
S-TM12 maakte zich los van MIR tussen
0052 en 0056 UTC op 10 okt. 1991. Na
nog 2 omlopen rond de aarde vond de
landing plaats om 0412 UTC.

AMATEURVERKEER

In het kader van het Aremir programma
was Viebock's zender regelmatig op
145.975 mc te horen. Te verwachten valt
dat het radioamateur verkeer op 145.550
mc zal worden voortgezet.

Komende nacht (15 oktober) zal de Soyuz
TM13 worden overgezet van de voorste
naar de achterste koppelpoort. Tijdens
deze autonome vlucht van ongeveer 20
min. zullen de Donbasy uitkomen op
121.750 mc.

Chris v.d. Berg, NL-9165/A-UK3202

