398, maa 01 apr '91

EUTELSAT HERGROEPEERT SATELLIETEN

Vorige maand heeft de Europese
organisatie Eutelsat de tweede
communicatie satelliet van een nieuwe
generatie in gebruik genomen. Het is de
Eutelsat II-F2, die op 15 januari door
Arianespace in Frans Guyana werd
gelanceerd. Het feit dat de nieuwe
satelliet operationeel is heeft een
aanzienlijke hergroepering van een
reeks satellieten tot gevolg. De II-F2
heeft een positie gekregen op 10 graden
oost boven de evenaar. Hij hangt daar
naast een communicatie satelliet van de
eerste generatie: Eutelsat I-F5. Op dit
moment is men bezig alle verkeer van
deze satelliet over te brengen naar
II-F2. Daarna zal de oude satelliet
naar 21.5 graad oost worden
gedirigeerd. Daar zal hij dienst gaan
doen voor telefonie, voor de EBU
(Europese Omroep Organisatie), en
kortstondige verbindingen die op dit
moment nog worden afgehandeld door de
Eutelsat I satelliet op 16 graden oost.
De complete reshuffling die hiermee
gepaard gaat moet rond half april zijn
afgesloten.

CAPACITEITS VERDUBBELING

De nieuwe Eutelsat II-F2 is de eerste
satelliet die zakelijke diensten biedt
via het SMS, het Satelliet Multiservice
Systeem. Daarmee is het mogelijk bijv.
interactieve video conferenties te
beleggen, of een beeld verbinding naar
meer plaatsen tegelijk te
transporteren. Daarvoor zullen vier
transponders worden benut, waarmee de
capaciteit via de 10 graden
oost-satelliet meer dan verdubbeld
wordt. De andere twaalf transponders
aan boord zijn gehuurd door Denemarken,
Frankrijk, Duitsland, Italie, Spanje en
Turkije en zullen worden ingezet voor
tv-nieuws (in Europees verband voor
EBU), telefonie en de distributie van
televisie- en radiokanalen naar
kabelnetten en naar prive schotels. Tot
de tv-programma's die via de nieuwe
satelliet worden verspreid behoren RAI
Uno, RAI Due, TVE International uit
Spanje en Star One uit Turkije.

NIEUWE LANCERING VASTGESTELD

De Eutelsat organisatie blijft verder
bouwen aan het Europese
communicatienet. General Dynamics heeft
inmiddels bevestigd dat de derde
satelliet van de nieuwe generatie
gepland staat voor lancering op Cape
Canaveral in Florida op 8 augustus
1991. De II-F3 zal met een Atlas-II
raket omhoog gebracht worden. Daarmee
zullen zestien transponders beschikbaar
komen die geheel verhuurd zijn aan
Finland, Spanje, Zwitserland en het
Verenigd Koninkrijk. De volgende
satelliet staat ook al op de
lanceerlijst: voor februari 1992, met
een Ariane-4 raket.

HONDERD SATELLIETKANALEN

Dankzij het feit dat Eutelsat met
intervallen van slechts een half jaar
lanceert zullen via vijf satellieten in
totaal 80 transponders beschikbaar
komen voor Europees gebruik voor het
einde van 1992. Daarbij komt nog dat
twee eerste generatie satellieten van
Eutelsat een reserve capaciteit bieden
van 20 operationele transponders. Tegen
die tijd zullen daarmee in totaal
honderd satelliet breedband kanalen
binnen Europa benut kunnen worden.

KABELNET MET 150 KANALEN

Eind dit jaar kunnen de bewoners van de
wijk Queens, New York, 150 televisie
kanalen ontvangen. Nu hebben ze al de
mogelijkheid om tussen 75 tv-kanalen te
kiezen. De verdubbeling wordt mogelijk
door het gebruik van de glasvezel
techniek. De nieuwe techniek, waar in
Nederland ook al mee wordt getest,
geeft het kabelnet een veel grotere
capaciteit zodat o.a. tweeweg-verkeer
mogelijk wordt.

Volgens het pay-per-view systeem kunnen
kabelkijkers bij voorbeeld met een druk
op de knop films, opera's,
rechtbankzaken, ballet, sport of
concerten bestellen. De rekening wordt
opgemaakt per bekeken programma. Ook
zal het dan mogelijk zijn om per buurt
andere programma's aan te bieden. Via
een dergelijk uitgebreid systeem kunnen
verder talloze kanalen voor minderheden
worden aangeboden, die zich daarop
apart kunnen abonneren.

Het nieuwe glasvezel- kabelsysteem is
ook geschikt voor HDTV en is uiteraard
ook te gebruiken voor elektronisch
bankieren, het boeken van reizen en het
vragen van medische diagnoses op
afstand. (Uit: de Muurkrant)

ERU WIL EUROPESE NIEUWSRADIOZENDER

De landen die aangesloten zijn bij de
Europese Radio Unie (ERU) willen dat er
naar het voorbeeld van de Amerikaanse
omroep CNN een Europese zender komt die
onafgebroken nieuwsprogramma's brengt.
Uit marktonderzoek is gebleken dat
Euronews na een jaar 23 miljoen kijkers
kan halen, later meer dan 30 miljoen.
De 7 grootste omroep maatschappijen van
de EG steunen de plannen voor Euronews.
Andere leden hebben zich eveneens
achter het idee geschaard. Het is de
bedoeling dat Euronews vanaf 1992 gaat
uitzenden in 5 talen, met name Duits,
Frans, Engels, Italiaans en Spaans. Er
zal een financiele bijdrage worden
gevraagd aan de Europese Commissie.
(Uit: Telecombrief)

MINITEL OP 4800 BAUD

De Franse PTT heeft een nieuwe Minitel
ontwikkeld die volgens insiders de
videotex in Frankrijk nieuw leven zal
inblazen. De nieuwe 4800 baud Minitel
zal in de loop van dit jaar nog een
aantal technische tests en gebruikers
proeven ondergaan. Het prototype van de
snellere Minitel is gebaseerd op de
standaard videotex terminal, waaraan
een grafische kaart is toegevoegd in
combinatie met een 4800 baud modem.
Oorspronkelijk is de 4800 baud Minitel
ontworpen voor zakelijk gebruik.

Momenteel wordt er geexperimenteerd met
fotografische toepassingen (foto
videotex), zoals weergave van catalogi
en advertenties. Hoewel de tijd die
normaal gesproken nodig zou zijn om
foto's over te zenden is teruggebracht
met 75 procent, blijft het een langzame
gebeurtenis.

France Telecom, die de nieuwe Minitel
op de markt gaat brengen, twijfelt nog
of de Minitel met de grafische kaart
ook op de markt zal worden gebracht.
Vermoedelijk zal alleen de Minitel met
het 4800 baud modem in produktie worden
genomen. De eerste gebruikers
experimenten worden verwacht in de
tweede helft van 1991. De Minitel zal
voornamelijk daar worden ingezet, waar
de hogere snelheid een belangrijke
verbetering zal betekenen: reiswereld,
kunst- verkopen, bioscoop, etc. (Bron:
Telematica Trends)

NOB-RADIO MAAKT ZELF CD'S

Sinds begin vorige maand beschikt de
Business Unit Radio van het NOB over
een nieuw apparaat om zelf CD's op te
nemen. De CD-recorder draagt de naam
WORM ('Write Once Read Many') en wordt
binnenkort opgesteld in de nieuwe
digitale studio van het NOB. In deze
studio wordt de schrijfbare CD-recorder
gekoppeld aan de overige digitale
apparatuur (o.a. het 1630, DAT en DASH
formaat).

Volgens programma technicus Tin Jonker
biedt dit nieuwe apparaat allerlei
voordelen bij radio produkties. 'Tot
nog toe moesten digitale audio
produkties altijd worden uitgezonden
vanaf een videoband. De nadelen die dit
met zich mee bracht zijn algemeen
bekend: dure investering in
videorecorders met digitale audio
apparatuur; het zoeken van een punt op
de band gaat zeer traag en het
startmoment op de videorecorder is
(audiomatig) onzeker'. Met de komst van
de CD-WORM is dit allemaal voorbij: 'in
iedere controlekamer staan CD-spelers
met een hoge zoeksnelheid en met exacte
timing mogelijkheden'.

DIGITALE PRODUKTIES

'Digitale produkties moesten tot nog
toe diverse keren worden gekopieerd
voordat deze in de eindcontrolekamer op
de zender konden worden gezet. Nu kan
na de digitale montage van het
radioprogramma een CD-plaatje worden
gemaakt, dat in elke radio-studio op
iedere CD-speler weer is af te draaien.
In de controlekamers is nu geen
specifieke apparatuur meer nodig'.

Volgens Jonker biedt dit apparaat ook
veel voordelen voor het maken van CD's
in grote oplage. Tot nog toe moest na
de digitale montage bij de CD-master
fabrikant een specifieke besturingscode
aan het audiosignaal van de CD worden
toegevoegd (de zgn. PQ-code). Nu kan
men met de besturings computer van de
CD-recorder zelf deze code schrijven.
NOB Radio maakt nu dus zelf de
CD-master die gebruikt wordt voor het
persen van CD's. Een proefserie maken
is ook niet meer nodig. De juiste
werking van de in serie vervaardigde
CD's kan nu vooraf beproefd worden door
een CD-WORM te maken.

HISTORISCH MATERIAAL

Volgens Jonker is de CD-WORM ook ideaal
voor het bewaren van programma-
materiaal waarvan vaak kopieen moeten
worden gemaakt. 'Historisch materiaal
uit de fonotheek kan op CD-WORM worden
gezet, waarna het aan iedereen kan
worden uitgeleend. De originele master
tape wordt in zo'n geval veilig bewaard
in de fonotheek en zonder
kwaliteitsverlies beschikt de
programmamaker over historisch
materiaal'.
Ook is de CD-WORM zeer geschikt om te
gebruiken als eerste kopie van master
tapes van 'JINGLE pakketten'. Er is
geen risico meer dat bij het kopieren
van de moederband naar jingle cassettes
de master tape wordt gewist. Hoe vaak
ook kopieen moeten worden gemaakt, de
kwaliteit van een CD-WORM kopie op
jingle-cassette blijft hoog.

PRAKTIJKPROEVEN

De CD-WORM (merk Yamaha) is bij
NOB-Radio uitvoerig getest. De
beschreven plaatjes hebben naast een
groot aantal technische proeven ook een
reeks 'praktijk proeven' moeten
doorstaan. 'Er zijn klimatologische
proeven gehouden door het plaatje
langdurig in afwisselend vochtige,
koude (-20 graden), hete en UV-licht
omgevingen te bewaren. Daarna heeft
programma technicus Rob Hamaker de
plaatjes getest op CD-spelers van alle
merken en types die bij NOB-Radio in
gebruik zijn. Er zijn geen problemen
geconstateerd. De leverancier van de
CD's garandeert een bewaartijd van
minimaal 7 jaar in ongunstige
omstandigheden. (met dank aan Bert
Klaver)

