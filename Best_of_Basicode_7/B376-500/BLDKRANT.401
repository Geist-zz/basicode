401, maa 08 apr '91

METEOSAT-BEELDEN VERSLEUTELD

Het Nationaal Lucht- en Ruimtevaart
Laboratorium (NLR) heeft het
proefstadium afgesloten voor een
computerpakket dat de gegevens van de
weersatelliet Meteosat zal comprimeren
en versleutelen. Het systeem is
ontwikkeld voor ESOC (Darmstad) met
medewerking ESTEC (Noordwijk). In
Nederland werkten onder leiding van het
NLR de software bureau's van BSO en HCS
en in Duitsland VCS Nachrichten Technik
eraan. Het systeem heet Meteodis en
zorgt voor een compressie tot de helft
van de data die bedoeld zijn voor de
Primary Data User Station (PDUS), in
het algemeen alle meteorologische
diensten met een abonnement. Het gaat
om de HRPT beelden (d.w.z. High
Resolution Picture Transmission), die
dan veel meer controle gegevens
meekrijgen plus extra informatie.
Tevens wordt de zaak versleuteld zodat
alleen de abonnees met een black box,
die voor decompressie en decodering
zorgt, de beelden kunnen ontvangen.
Daarbij worden de beelden
gedetailleerder en storingsvrij.
Meteodis zal geen invloed hebben op de
beelden die weeramateurs gebruiken. Dit
zijn afgeleide beelden van een lagere
resolutie. Voor het ontvangen van HRPT
beelden is een grote schotel nodig die
werkt in de 400 MHz band. De meeste
amateurs werken met een long yagi in de
1700 MHz band.

METEO SOFTWARE

Voor diegenen die net een telex
converter hebben aangeschaft om bv.
meteoberichten te decoderen en tot de
ontdekking zijn gekomen dat deze
vrijwel alleen maar uit codes bestaan,
is er nu een nieuw computer programma
verkrijgbaar om deze codes in
'leesbare' taal om te zetten. Het
programma, gemaakt door Paul Esmeijer
(programmatuur), Johan Habing
(data-invoer) en Frans Verspaget
(meteorologie), is te verkrijgen in een
zgn. 'Europa' versie (past op een 360
kb floppy disk) met alleen de Europese
meteo landstations, en een 'Wereld'
versie (op een 3.5 inch, 720 kb floppy
disk of op twee 360 kb floppy disks)
met daarop alle meteo landstations
(meer dan 9500) ter wereld. De naam van
het programma is, hoe kan het ook
anders, 'METEO 1.0 PC', en het is te
gebruiken op elke MS-DOS compatible
computer met een grafische kaart (van
Hercules tot VGA).

PROGRAMMA-OPSTART

Het programma is in kleur en start op
met de datum en tijd, waarna er een
keuze gemaakt moet worden van welk deel
van de wereld er gedecodeerd moet
worden (bij de Europa versie wordt deze
vraag ook gesteld maar is hier dus
eigenlijk overbodig).
Vervolgens begint het programma een
grote hoeveelheid gegevens van disk te
laden, en dat kost wel even wat tijd.
Op een 16 MHz AT computer kost het ca.
20 sec. om deze data van een harddisk
in te lezen. Op een 8 MHz XT duurt het
ca. 2 minuten en vanaf een floppy disk
nog iets langer.

KEUZE-MENU

Na opstart bestaat de mogelijkheid te
kiezen uit een menu met een zestal
opties:
1. Synop code (het eigenlijke decodeer
gedeelte),
2. Synop code geselecteerd bestand (ook
het decodeer gedeelte maar dan van een
gemuteerde file, waarover later meer),
3. (nog niet in gebruik),
4. Station gegevens (geeft een lijst
van alle aanwezige meteostations in het
bestand met het stationsnummer),
5. Aanpassen kleuren en printer (zoals
al doet vermoeden kunnen hiermee de
kleuren op de monitor worden ingesteld
en de printer codes worden aangepast;
het programma gaat standaard uit van de
veel gebruikte Star LC-10 printer),
0. Stoppen met werken (einde
programma).

AAXX DECODEREN

Als in het menu voor optie 1 gekozen
wordt, verschijnt er een submenu met 4
opties waarvan er nu nog maar 1 te
gebruiken is. Het is volgens de makers
van het programma echter de bedoeling
om in de toekomst het geheel uit te
breiden en men heeft daarvoor alvast
ruimte gereserveerd binnen het
programma. De keuze hier is dus optie
1. AAXX (Landstations - het decoderen
van meteo landstations). Optie 2 geeft
BBXX (Schepen) maar dit is een van die
opties die in de toekomst nog zullen
worden toegevoegd. Opties 3 en 4 zijn
nog leeg.

INPUTFILE

Na het kiezen van 'AAXX' verschijnt er
in de linker bovenhoek 'DISK' waarna,
na nogmaals indrukken van de
entertoets, gevraagd wordt de Drive of
Subdirectory in te typen waar de input
datafile te vinden is. Deze inputfile
moet in ASCII formaat zijn, wat door
veel RTTY decodeer programma's wordt
aangemaakt. Eventueel kunnen er,
voordat het 'METEO 1.0 PC' programma
wordt opgestart, met een tekst editor
de 'verminkte' stukken uitgehaald
worden, hoewel het programma geen
problemen heeft met het inlezen van
'vreemde' karakters.

Als nu de inputfile gekozen is krijgen
we een lijst te zien van landen welke
gedecodeerd kunnen worden. Er wordt wel
van uitgegaan dat er EEN land wordt
gekozen of een serie van landen. Deze
landen moeten bovendien in de lijst
achter elkaar staan, want het is niet
mogelijk om in EEN keer willekeurig
verschillende landen te kiezen en meteo
berichten afkomstig uit deze landen te
decoderen.

Als nu de landen gekozen zijn leest het
programma de file waar alle data in is
weggeschreven door het RTTY programma,
om daarna aan te geven hoeveel
berichten erin staan en of deze ook nog
gesorteerd moeten worden op stations
nummer. Vervolgens verschijnt er op het
scherm een prima overzicht, in
verschillende vakken, van alle gegevens
van het eerste ingelezen station met
daarin gegevens over dit station, de
datum en tijd, het zicht, de wind, de
temperatuur, de dauwpunt temperatuur,
de luchtdruk, de druk- tendens, de
bedekkings graad, de neerslag, het
weerbeeld, en de ingelezen code van het
bericht. In deze laatste zijn eventueel
mutaties mogelijk maar het is niet aan
te bevelen om er bijvoorbeeld stukken
tussenuit te halen omdat dan het
bericht verkeerd wordt gedecodeerd.

DECODEERFOUTEN

Het programma heeft absoluut geen
moeite met 'vreemde' karakters, maar
het kan wel een fout maken met het
decoderen zodat de waarde(n) in het
desbetreffende vak op het scherm niet
juist is. Staat er bijvoorbeeld als
code 1106# in plaats van 11061 voor de
temperatuur, dan zal in het eerste
geval de temperatuur -0.6 graden zijn
terwijl deze volgens de tweede en goede
code -6.1 moet zijn. Is het bericht
echter zonder storing ontvangen, wat
hier in Nederland met bv. Bracknell
Meteo bijna altijd mogelijk is, dan is
het werkelijk een verademing om de
gegevens direct in 'leesbare taal' op
het scherm te zien. Met de functie-
toetsen F1 en F2 is het mogelijk om het
volgende of het vorige station in te
lezen en met F3 is het mogelijk om
eventueel de data te muteren, hoewel
het nut daarvan niet direct duidelijk
is, want als er ergens een vreemd
karakter in de lijst voorkomt dan is
het natuurlijk onmogelijk om te weten
wat er wel had moeten staan. Met
functietoets F4 kunnen deze gemuteerde
gegevens nog naar disk worden
weggeschreven. Met functietoets F5 is
het tenslotte nog mogelijk om direct
een land of station op te zoeken (als
deze aanwezig is natuurlijk). De
gedecodeerde gegevens kunnen overigens
ook nog zonder problemen in een
complete lijst naar de printer worden
gestuurd, hoewel bij het station alleen
het stationsnummer is opgenomen en niet
de naam. Hierbij is het nodig de lijst
bij de hand te hebben die met optie 4
van het hoofdmenu bekenen kan worden.

Alles werkt wel niet 'on-line' tijdens
het ontvangen zelf maar dat is
eigenlijk ook nergens voor nodig. De
AAXX berichten worden altijd op
ongeveer dezelfde tijden uitgezonden en
kunnen daarna zeer snel en makkelijk
gedecodeerd worden middels dit
programma.

PRIJS EN BESTELWIJZE

Tot slot nog even het belangrijkste: de
prijs. Wel, dat is eigenlijk het meest
verrassende deel van alles, want het
geheel kost maar 40 gulden INCLUSIEF
PORTOKOSTEN EN FLOPPY voor een Europa
versie (naar keuze op een 3.5 of 5.25
inch floppy disk), en 50 gulden voor
een Wereld versie. Er zijn natuurlijk
nog wel wat op- en aanmerkingen
betreffende het programma; zo worden
bv. de namen van de landen als deze wat
lang zijn 'keihard' afgekort op het
scherm weergegeven, maar we mogen niet
vergeten dat dit versie 1 is en dat de
prijs wel bijzonder laag is. Op- en
aanmerkingen zijn dan ook van harte
welkom bij de makers van het programma.

'METEO 1.0 PC' is verkrijgbaar door
overmaking van het eerder genoemde
bedrag op bankrekening nummer
66.53.51.984 t.n.v. Johan Habing te
Enschede of via girorekening nummer
811153 van de N.M.B. te Enschede o.v.v.
rek.nr. 66.53.51.984 t.n.v. J.Habing.
Vermeld erbij of het gaat om METEO
EUROPA of METEO WERELD. Neem voor meer
informatie contact op met Johan Habing,
Kolmschotlanden 65, 7542 GE Enschede,
Tel. 053-768083. (met dank aan Jan
Nieuwenhuis)

