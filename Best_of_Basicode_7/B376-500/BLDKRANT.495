495, maa 11 mei '92

LAATSTE LANDELIJKE BALLONVOSSEJACHT?

Op zondag 17 mei gaat de, mogelijk
laatste, landelijke ballonvossejacht
van het technisch wetenschappelijke NOS
radioprogramma Scoop van start. In het
najaar zullen namelijk alle
radiozenders opnieuw gestileerd worden.
De vraag is nog maar of er dan nog
ruimte is voor een programma dat
technisch geinteresseerde mensen
aanspreekt.

Wilt u tenminste eenmaal meegedaan
hebben aan de ballonvossejacht, die u
tot in de kleinste uithoeken van het
land kan brengen, dan is het NU de
gelegenheid. Het wordt de 14e jacht die
Scoop, met hulp van veel vrijwilligers
en met de onmisbare steun van het NOS
sportprogramma 'Langs de Lijn',
organiseert. In dat programma zal na
twee uur 's middags het vertreksein
worden gegeven.

TIENDUIZENDEN DEELNEMERS

De landelijke ballonvossejacht wordt
gehouden ten behoeve van tienduizenden
luister- en zendamateurs. Zij krijgen
allemaal de kans om de 'ballonvos' op
te sporen ergens in Nederland. Daarmee
kan men een Scoop trofee winnen en in
elk geval de speciale QSL-kaart
veroveren, middels een verbinding
(zendamateurs) of een ontvangst
rapportje (luisteramateurs). Hiervoor
hoeft men ook het huis niet uit. Met de
scanner of radio thuis is de wedstrijd
helemaal te volgen. Schrijf vervolgens
een rapportje naar NOS Scoop, Postbus
1200, 1200 BE in Hilversum.

FORMIDABELE HOOGTE

Er zijn ook honderden
enthousiastelingen die de ballon
daadwerkelijk gaan zoeken. Omdat hij
hoog in de wolken verdwijnt, moet men
hem met technische hulpmiddelen zoeken.
Aan de weerballon hangt daarom een
klein zendertje (met de energie van een
fietslampje: 100 mW), dat echter overal
in Nederland te horen is. De
meteo-ballon bereikt soms namelijk de
formidabele hoogte van 10-12 km. Het is
daarom ook een echte landelijke
aangelegenheid, omdat de ballon op
verschillende plaatsen in het land kan
worden opgelaten en praktisch overal
kan neerkomen.

Om te voorkomen dat de bijzondere
meteo- sonde zoekraakt, wordt er door
een staf van deskundigen van het KNMI
en de Luchtmacht- meteo geadviseerd
omtrent de oplaatplaats, in verband met
de heersende wind. Ook speelt het
Luchtmachtradar centrum een belangrijke
rol bij het adviseren omtrent de
oplaatplaats en het volgen van de
(meteo)ballon.

BENODIGDE APPARATUUR

De 'ballonvos' is in principe door
iedereen te vinden die beschikt over
een (peil) ontvanger die werkt op
145.375 MHz. Deze frekwentie is
bijvoorbeeld te ontvangen met de
populaire scanners. Zo'n ontvanger,
gekoppeld aan een richtantenne, is
geschikt om de ballon op te sporen,
waarbij enige ervaring beslist van pas
komt. De ballon zendt tijdens zijn
vlucht een wiebeltoontje uit, maar kan
ook zelf zijn positie doorgeven met
spraak. Daarbij wordt de speciale call
PI9NOS gebruikt. Zo wordt men dus op de
hoogte gehouden van het verloop van de
vlucht op 145.375 MHz en op 747 kHz (en
de regionale FM-zenders) van Radio 1 in
Langs de Lijn.

SPANNEND

Verschillende volgauto's van NOS-Radio,
met reporters WillemJan Hagens en Chris
van Offeren aan boord, zorgen voor een
up-to-date verslag. Daarnaast zullen
ook alle mogelijke steunzenders in de 2
meter en 70 cm amateurband benut
worden, in de buurt waar de ballon
vliegt. Voor landelijk gebruik is
PI9NOS voorts in de 80 meter
beschikbaar. In die band kunnen ook nog
de omliggende landen worden
aangeroepen.

Elk jaar weer blijkt uit de vele
reacties op de wedstrijd, dat de jacht
van Scoop tot de verbeelding van
tienduizenden mensen spreekt. Zij
trekken er echter lang niet allemaal op
uit op zoek naar het gevaarte. Vele
luisteraars en zendamateurs vinden het
spannend het reilen en zeilen van de
ballon als een soort hoorspel via de
omroep- en amateurzenders te volgen.
Zij blijven daarbij rustig thuis, in
tegenstelling tot de mensen die
rubberboten meezeulen en er een nat pak
voor over hebben om de ballon uit
sloten of het Flevomeer op te vissen.

NIEUW AMATEURRELAIS: PI2SEP

Afgelopen week heeft Arnhem de primeur
mogen beleven van weer een nieuw
relaisstation in de 430 tot 440 MHz
amateurband. Het is een van de
inmiddels omvangrijke reeks van 70 cm
repeaters, ditmaal geplaatst op de
toren van de Samenwerkende
Electriciteits Producenten (SEP) aan de
Utrechtseweg. Vandaar dat het station
getooid is met de fraaie call PI2SEP.

De zendontvanger staat op de achttiende
verdieping van de toren, op een hoogte
van zo'n 80 meter boven straatniveau,
ingebouwd in een 19 inch kast. Het hart
is een AEG Teleregent II zender en
ontvanger. De ingangs frequentie is
431.775 MHz, de uitgangs frequentie
430.175 MHz. Het uitgangs vermogen
bedraagt 2 Watt. Het duplexfilter
bestaat uit vier Kathrein S/P filters
en een circulator, waarmee een
doorlaatdemping van 1,5 dB en een
sperdemping van 80 dB wordt
gerealiseerd.

ANTENNES EN BESTURINGSTONEN

Aan de reling van de toren zijn 2
Kathrein antennes bevestigd. Een van de
antennes wijst in noordwestelijke en de
andere in noordoostelijke richting. De
antennes zijn aan elkaar gekoppeld
middels een 3 dB koppelaar. Het
vermogen aan elke antenne bedraagt dus
circa 1 Watt. De toonsquelch voor
PI2SEP ligt op 71,9 Hz (CTCSS).

Evenals de stations in Bodegraven
(PI2BDG - 430.150 MHz), Rotterdam
(PI2RTD - 430.300 MHz) en Hilversum
(PI2NOS - 430.125 MHz) is ook PI2SEP
bestuurbaar met DTMF tonen, dezelfde
tonen die bij uw telefoon toestel
worden gebruikt. De besturings tonen
zijn:

*00# Reset van alle User Commands
*99# Geef call
*13# Squelch open (voor 15 sec.)
*31# Voortijdig uitzetten hiervan
*16# Met subaudio meer rx-gevoeligheid
*61# Uitzetten hiervan
*45# Zender lang aan (2 min.)
*54# Voortijdig uitzetten hiervan

DANKBETUIGING

Initiatiefnemer en zendamateur Jan van
der Meij (PA0JMY) schrijft: 'Ontzettend
veel dank is verschuldigd aan de mensen
van de SEP voor alle medewerking, AEG
Nederland N.V. in Amsterdam voor de
geavanceerde apparatuur (de Teleregent
II) en Hans Doeven van Doeven
Electronica in Hoogeveen voor het
beschikbaar stellen van de 3 dB
koppelaar'.

FAX-UITZENDINGEN OP DE KORTEGOLF

Nu DPA (Deutsche Presse Agentur) helaas
van de langegolf is verdwenen, moeten
we weer naar de kortegolf uitwijken om
daar nog een aantal persbureau's te
zoeken die nog met FAX uitzendingen 'in
de lucht' zijn. Hoewel een aantal
bekende namen als REUTER en TASS ook
van de kortegolf zijn verdwenen, zijn
er toch nog wel wat persbureau's
regelmatig te ontvangen hier in
Nederland, waarvan KYODO en AP wel de
bekendste zijn.
De nu volgende lijst geeft een
opsomming van de nu nog bestaande
persbureau's die gebruik maken van FAX
op de kortegolf. Alle vermelde
frequenties zijn in kHz.

Freq.      Station           CallSign
-----      -------           --------
 5777.5    AP Buenos Aires   LRO26
 6874.0    AP Buenos Aires   LRB79
10677.0    AP Buenos Aires   LRN2
11480.0    AP Buenos Aires   AZG641
17672.0    AP Buenos Aires   LQZ67
20736.0    AP Buenos Aires   LSA600
 9430.0    CNA Taipei        3MA34
13766.0    CNA Taipei        3MA26
14685.0    CNA Taipei        3MA25
15878.0    CNA Taipei        3MA24
19680.0    CNA Taipei        3MA23
22850.0    CNA Taipei        3MA36
 8167.5    DyN Buenos Aires  LQB9
 9242.0    DyN Buenos Aires  LRO64
11451.0    DyN Buenos Aires  LRO75
 8140.0    JIJI Singapore    9VF44
 6820.0    JIJI Tokyo        JKA2
 9135.0    JIJI Tokyo        JKB4
 9260.0    JIJI Tokyo        JKA3
 9410.5    JIJI Tokyo        JKE6
 7363.7    KCNA Pyongyang    HMF88
 9439.7    KCNA Pyongyang    -
11411.7    KCNA Pyongyang    HMG62
11475.7    KCNA Pyongyang    HMF52
12169.7    KCNA Pyongyang    -
13580.0    KCNA Pyongyang    HMF36
16270.0    KYODO Singapore   9VF207
23865.0    KYODO Singapore   9VF235
16230.0    KYODO Tokyo       JAQ66
 7931.0    NA Buenos Aires   LRO48

AP    =  Associated Press
CNA   =  Central News Agency Inc.
DyN   =  Diarios y Noticias
JIJI  =  Jiji Tsushin Sha
KCNA  =  Korean Central News Agency
KYODO =  Kyodo Tsushin
NA    =  Noticias Argentinas

Jan Nieuwenhuis, Den Burg, Texel.

PERSAGENTSCHAPPEN OP DE LANGEGOLF

Na het verdwijnen van de langegolf
zenders van de Deutsche Presse Agentur
(DPA) en de Vereinigte Wirtschafts
Dienste (VWD) zijn er in de
Bondsrepubliek nog twee langegolf
stations met persberichten actief. Ten
eerste zendt het Ministerie van
Buitenlandse Zaken in Bonn op 123.7 kHz
enkele malen per dag persoverzichten
uit in 96 baud FEC-A. Verder is op
140.3 kHz de SID-EDV Funkdienst in de
ether. Via dit kanaal worden door
middel van een speciale F7B-mode
nieuwsberichten uitgezonden, onder
andere afkomstig van de volgende
persagentschappen: Sport Informations
Dienst (SID) in Neuss, Informations
Dienst der Evangelischen Allianz (IDEA)
in Wetzlar, Presse Plan Funk (PPL),
Nachrichten- Kommunikation INFO-LINE,
evenals verschillende diensten van
Global Press Nachrichten Agentur in
Duesseldorf, waaronder de Wirtschafts
Informations Dienst (WID) en de Motor
Informations Dienst. De berichten van
Nachrichten- Kommunikation INFO-LINE
zijn vrij van auteursrecht en bevatten
voornamelijk programma overzichten en
updates van Duitse televisiezenders als
ARD, ZDF, SAT1 en RTL+. De uitzendingen
van de SID-EDV Funkdienst zijn
dagelijks van 08.30 tot 21.30 UTC te
volgen en kunnen worden gedecodeerd met
het Code-3 pakket van Hoka Electronics.
(Michiel Schaay)

