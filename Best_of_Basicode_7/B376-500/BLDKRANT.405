405, maa 22 apr '91

TEST 1: PHILIPS KAARTMODEM MET MNP

In de telefoonwinkels van PTT zijn op
dit moment verschillende modems te
koop. Het goedkoopste in deze reeks is
het Philips kaartmodem PC2400, dat
ondermeer wordt ondersteund door
Videotex Nederland in Nieuwegein. Op de
HCC-dagen vorig jaar verkocht men ze
voor een fancy-prijs, te mooi om te
laten liggen. Nu worden ze via de
Primafoon-winkels gesleten, en nog
steeds is de prijs uiterst
aantrekkelijk: f 349,- inclusief
communicatie software.

Hoewel het modem eigenlijk in twee
uitvoeringen verkrijgbaar zou moeten
zijn (met of zonder kastje) is alleen
het kaartmodem in de handel. Zonder
kastje is het apparaat goedkoper (geen
lampjes ed). Het geteste modem, van
Videotex Nederland, draagt typenummer
PCK2401, V2.3 MNP5. Dat betekent dat
het inderdaad gaat om een (K=kaart)
modem in een iets nieuwer type, met als
ROM versie 2.3 aan boord.

FOUTCORRECTIE EN DATACOMPRESSIE

De melding MNP betekent dat het modem
verschillende extra foutdetecties en
herstelprocedures aankan volgens het
Microcom Networking Protocol. Daarmee
is de kans op een betrouwbare
verbinding veel groter (MNP4). Tevens
kan het modem de data comprimeren,
waardoor een hogere effectieve
overdrachts snelheid wordt bereikt
(MNP5). Wel is het zo dat de
'tegenpartij' dan ook zo'n bijzonder
modem moet bezitten. Het werken met MNP
geeft echter vaak problemen, zoals wij
bemerkten. Daarover straks meer.
Belangrijker is dat het kaartmodem
geleverd wordt met software: Teletalk
(een programma waar we verder niet op
ingaan, iedereen gebruikt doorgaans
toch zijn eigen communicatie
programma's), en alle snelheden tot
2400 bps aankan. Dat wil zeggen 300
bps, 1200, 1200/75, 1200/REL (reliable)
volgens MNP4, 1200/REL/COMPRESSED
volgens MNP5, 2400, 2400/REL en
2400/REL/COMPRESSED. Daarbij kunnen
zowel de Amerikaanse (Bell) als de
Europese (CCITT) toontjes opgewekt
worden. Hoewel de kaart uitsluitend
past in een PC-achtige computer, kan
hij op elke poort (COM1 t/m COM4)
worden geinstalleerd.

DOCUMENTATIE

Er is een gezegde dat meldt dat een
apparaat of programma niet beter is dan
het handboek dat bij het toestel
verpakt zit. Zonder handboek ben je
blind in veel gevallen, met een slecht
handboek krijg je de zaak wel aan de
praat, maar met een goed handboek kun
je alle mogelijkheden benutten.

Zeker voor dit Philips 2401-modem geldt
dit in alle hevigheid. Zelden kreeg ik
zo'n complete en overzichtelijke
handleiding voorgeschoteld. Hij begint
met een korte algemene beschouwing over
telecommunicatie via telefoonlijnen en
wat daar aan vast zit. Hoewel kort, zou
deze niet misstaan in een leerboek.
Daarna volgt een uiteenzetting over de
PCK2401 zelf en welke mogelijkheden dit
modem zoal in huis heeft.

HAYES EXTENDED COMMANDS

Het modem beschikt over de standaard
set Hayes AT-commando's plus de
extended (uitgebreide) versie daarvan.
Dat wil zeggen dat men heel veel zaken
door het modem kan laten regelen. En
omdat het in het handboekje zo goed
wordt uitgelegd, kan men ze ook met
gemak gebruiken. Raakt men verdwaalt in
het bos van commando's, dan is het
modem gewoon te resetten of zelfs terug
te brengen naar de fabrieks
instellingen. Gebruikt men vaak een
bepaalde modem instelling, dan kan die
ook in een niet-vluchtig geheugen
worden opgeslagen en altijd
teruggeroepen worden.

OPBOUW VERBINDING VOLGEN

Op het modem zit een speakertje waarmee
de hele verbinding kan worden gevolgd.
Men kan ook kiezen voor uitsluitend
volgen van de opbouw (begin) van de
verbinding, waarna de luidspreker
zichzelf uitschakelt. Alle belangrijke
boodschappen over de op te bouwen
verbinding kunnen op het scherm worden
gebracht, zodat - ook bij de
afwezigheid van LED's, zoals op het
kastmodem voor extern gebruik - men de
status van het modem kent. Bovendien
zijn er allerlei mogelijkheden om de
registers van het modem uit te lezen,
terwijl men op diverse wijzen een
verbinding automatisch op kan bouwen.

INTERSPEEDER

Het kaartmodem bevat een full
interspeeder. Dat betekent dat een hoge
snelheid tussen computer en modem
mogelijk is en weer een andere (meestal
lagere) snelheid tussen het modem en de
buitenwereld. Het verschil in snelheid
wordt opgevangen door de chips op de
insteekkaart. Wanneer het snelheids
verschil heel groot is, bijvoorbeeld
9600 bps tussen modem en computer en
2400 of 1200 bps via de telefoonlijn,
ontstaat er een behoorlijk
tijdsverschil tussen het opnemen van de
berichten uit de computer en het
verzenden per lijn. Daar maakt het
modem gebruik van om de signalen te
bewerken (compressing) en extra tijd te
besteden aan een betrouwbare
overdracht.

MNP-KLASSEN

Het modem kent de MNP-klassen 2 t/m 5.
Bij klasse 2 is de efficiency lager dan
gewoonlijk, namelijk 84 pct. De
verbinding is echter betrouwbaarder.
Bij klasse 3 is de efficiency 108 pct.
Door gebruik te maken van de synchrone
transmissie techniek wordt de
effectieve bitsnelheid iets hoger dan
bij een normale verbinding. Bij klasse
4 is de efficiency 120 pct. Het
protocol is gelijk aan dat van klasse
3. Het past bovendien automatisch de
bloklengte aan, afhankelijk van het
aantal geconstateerde fouten.

MAXIMALE WINST MET MNP5

Bij MNP5 bereikt het modem het maximale
rendement door bovenop protocol 4 ook
datacompressie toe te passen. De
efficiency is sterk afhankelijk van de
data die verstuurd worden. Bij random
bytes is de efficiency 105 pct. Bij
tekst (ASCII tekens) kan de efficiency
tot 200 pct oplopen.

Het bezwaar van deze extra protocollen
is natuurlijk wel dat je computer
voldoende snel moet zijn (4800 of bij
voorkeur 9600 bps moet aankunnen) om de
extra waarden op een snelheid van 1200
of 2400 bps (full duplex) met de
buitenwereld te kunnen halen. Bij
andere snelheden werkt MNP niet. Daar
komt bij dat aan de andere zijde ook
een modem met minimaal gelijke
mogelijkheden aanwezig moet zijn.
Anders werken de extra's gewoon niet.

PROBLEMEN BIJ PROEF

Wij hebben geprobeerd met MNP5, het
maximaal haalbare, files over te zenden
naar het Scoop BBS (tel. 035-45395).
Maar dan blijkt de zaak nog wel eens
hopeloos vast te lopen als naast het
MNP-protocol voor een bestands
overdracht met bijv. het Xmodem of
Xmodem-CRC protocol wordt gekozen. Veel
BBS-en bieden immers een keus uit
betrouwbare overdrachts protocollen,
zonder dat aan de hardware op te
dragen. Gaat er iets mis tijdens het
verzenden, dan vraagt de ontvangende
partij (middels de software) om het
laatste blok te herhalen, net zolang
tot het correct is ontvangen. Blijkbaar
gaat dat met MNP als extra beveiliging
niet goed. Verschillende malen
verslikten de modems zich in een
verzendfout en de hele zaak bleef
hopeloos hangen. Voor een BBS uiteraard
een (bijna) nachtmerrie.
(Hans Janssen)

TEST 2: BAUSCH-MODEM MET SEND-FAX

De Bausch modem CN-3522-SAF is gelijk
aan de bekende externe 'Postbank modem'
type CN-3522-SA, maar dan voorzien van
de Send-Fax optie. Dat betekent dat met
de SAF faxberichten kunnen worden
verzonden. Faxen ontvangen kunt u er
niet mee.

Het type SAF wordt geleverd met de
communicatie- software Vidi80 (voor
Videotex- achtige diensten) en Comm80
(voor BBS-sen als Fido bijvoorbeeld).
Het Send-Fax deel wordt gestuurd door
de 'BitFax' software. Een RS-232 kabel
en een losse voeding (13.5 VAC, 750 mA)
horen ook tot de standaard uitrusting,
evenals twee Nederlandstalige gebruiks
aanwijzingen. Het ene boekje gaat over
het modemgedeelte, het tweede is
helemaal gewijd aan BitFax. Beide zijn
voldoende uitvoerig en duidelijk.

FAXBERICHTEN VERZENDEN

De installatie en de verdere bediening
is geen probleem. Al na een halfuurtje
verzond ik mijn eerste fax! De fax
bestond uit een gewone ASCII-tekst, die
met iedere tekstverwerker is aan te
maken. BitFax zelf bevat ook een
eenvoudige tekst-editor.

De BitFax software heeft nog veel meer
aardige mogelijkheden. Zo is er een
logboek, dat precies bijhoudt wanneer
en aan wie u ooit welk faxbericht zond
en hoeveel tijd dat kostte. Er is een
telefoonboek dat u zelf kunt bijhouden
en een editor om het voorblad
('coverpage') van uw faxberichten mee
aan te passen. Met de cursortoetsen
wandelt u makkelijk naar het gewenste
telefoonnummer en file op disk en met
Return selekteert u ze. Het programma
zet dan eerst de ASCII tekst om in een
speciaal fax-formaat (dat duurt weer
even, afhankelijk van de omvang van de
tekst), waarna het kiezen van het
telefoonnummer en het verzenden van de
fax automatisch volgen. Alleen bestaat
vlak voor de verzending nog de
mogelijkheid om een grafische
afbeelding op het scherm te zien van de
fax, zoals die bij de ontvanger zal
aankomen. Prima. Het resultaat is een
zeer goed leesbare tekst, die uit de
faxmachine aan de andere kant rolt.

NIET ERG SNEL, TOCH GOEDKOOP

Het verzenden gaat met 4800 bps, en dat
is langzamer dan we tegenwoordig van
faxmachines gewend zijn. Tijdens het
testen bleek de verzendtijd van een
enkel vel A4 enigszins afhankelijk van
de inhoud te zijn. Wij klokten tijden
tussen de 1'05'' en 1'15''. Met een A4
coverpage erbij duurt de verzending
circa 2'10''. Een A4 vol tekst
verzenden kost in het basistarief dus
nooit meer dan een telefoontikje van 15
cent; buiten uw basisgebied kost het
overdag twee tikken en na zessen of in
het weekend maar eentje. Een
binnenlandse fax is dus altijd veel
goedkoper dan een gewone brief, die u
immers papier, inktlint, een envelop,
een postzegel van 75 cent en een
wandeling naar de brievenbus kost.

Om telefoonkosten te sparen is ook een
rooster mogelijkheid ingebouwd in
BitFax. Dat betekent dat u van te voren
kunt aangeven wanneer de computer uw
fax moet verzenden. Bent u op dat
moment iets anders op uw computer aan
het doen, dan verzorgt BitFax de
verzending op de achtergrond, ook als
het gaat om faxen naar verschillende
bestemmingen.

GRAFISCHE MOGELIJKHEDEN BEPERKT

Ten opzichte van een 'gewone' fax is de
Bausch beperkt in de mogelijkheden om
plaatjes en afbeeldingen te verzenden.
Dat kan namelijk alleen als u een
grafisch programma heeft dat een van de
volgende typen files aanmaakt: PCX,
IMG, DCX, TIFF, TIFF bi-level, Pad-bit
of TIFF Class F. Die programma's zijn
onder andere Paintbrush, BitPaint,
Microsoft Windows, sommige scanners,
GEM Artline, Ventura Publisher,
Intel/DCA en Logitech Paintshow.
Verzenden van dit soort files is niet
getest.

MODEMGEDEELTE

Het Hayes compatible modemgedeelte
werkt met de snelheden 300, 1200 en
2400 bps (V.21, V.22 en V.22bis) en
doet het werk zonder problemen. Een
enkele dienst werkt nog met alleen
1200/75 (V.23); deze verouderde
standaard wordt hier niet ondersteund.

Handig zijn de rode ledjes aan de
voorzijde van het cremekleurige
kunststof modemkastje en ook de
luidspreker met instelbaar volume laat
de hele gang van zaken goed volgen.

PRIJZEN EN INFORMATIE

Tot slot de prijzen van de modems
(inclusief BTW): het type SA is
verkrijgbaar bij de Postbank/ Girotel
met drie maanden garantie voor f 249,-;
een erg lage prijs voor een 2400 bps
modem. Een upgrade door Bausch van SA
naar SAF kost f 237,-. Type SAF is ook
bij Bausch zelf verkrijgbaar met een
jaar garantie voor f823,58. Een flink
prijsverschil.
NB: de Sendfax optie lijkt (nog) niet
te zijn goedgekeurd door het Ministerie
van Verkeer en Waterstaat. De blauwe
sticker op de modemkast vermeldt alleen
type SA.

Verdere inlichtingen bij:
- Bausch Datacom, Goudsesingel 94, 3011
KD Rotterdam, tel. 010-4137055, fax
010-4137264;
- Postbank, afdeling Girotel,
Antwoordnummer 999, 8900 PB Leeuwarden.
(Chris van Offeren)

