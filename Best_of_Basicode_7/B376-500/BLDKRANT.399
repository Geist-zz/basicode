399, maa 01 apr '91

DERDE KOPPELPOGING PR-M7 GELUKT!

Aan deze op 28 maart 1991 uitgevoerde
poging ging nog een belangrijke
operatie vooraf. In de prille
ochtenduren van 27 maart 1991 gingen de
kosmonauten aan boord van hun 'schip'
de Soyuz-TM11, en maakten dit los van
de voorzijde van het MIR station. Na
ong. 20 min. koppelden zij het schip
handmatig aan de achterzijde (de
koppelpoort van de Kvant-1 module).
Tijdens het autonoom vliegen konden zij
de Kursantenne observeren en filmen,
die inderdaad beschadigd bleek te zijn
(zie Beeldkrant 397). Met voldoende
zekerheid kon dus worden geprobeerd om
Progress-M7 aan de voorzijde (dus aan
de vrijgemaakte koppelpoort) te laten
vastmaken. Hier zit een zelfde
Kurssysteem.

NADERING EN KOPPELING OP 28 MAART

De koppeling zou weer plaatsvinden kort
nadat MIR en Pr-M7 binnen ons bereik
waren geweest. Dit was tijdens omloop
29252, 1152-1201 UTC. Tijdens de
nadering bevonden de kosmonauten zich
in de Soyuz-TM11 om bij een botsing
veilig weg te kunnen komen. Het
radioverkeer werd wel op 143.625 mc
afgewikkeld. De naderings gegevens
werden door TsUP aan de bemanning
doorgegeven. Bij het verdwijnen achter
de horizon was Pr-M7 nog 44 m. van MIR
verwijderd. Op een scherm kon de
bemanning zien hoe vanuit de Pr-M7 de
TV-camera op de koppelpoort gericht
was. TsUP gaf bevel tot vastmaken om
120630 UTC. Rond 1206 UTC werd dan ook
gekoppeld.

Tijdens de volgende doorgang (1429-1436
UTC) werd de hermetische afsluiting
gecontroleerd. Hierover bestond nog
onvoldoende zekerheid, dus wachtte
Manarov met het openen van de luiken
tussen MIR en Pr-M7. Deze waren open
tijdens de 3de doorgang (1502-1513 UT).
Men had problemen met een der luiken.
Dit wilde niet geheel opengaan.

VERDERE PLANNEN

Ongetwijfeld zal een ruimtewandeling
moeten worden ingelast om de defecte
Kursantenne te repareren. Manarov had
op 26 maart al voorgesteld om deze te
vervangen. Hiervoor zou dan de
Kursantenne van de Module-D worden
genomen. TsUP gaf hiervoor nog geen
toestemming. Er is zeer zeker nog veel
studie nodig voor dat zover is. De
vertraging van het koppelen van Pr-M7
en het feit, dat deze aan de andere
koppelpoort zit, betekent een
verstoring van de plannen voor de
komende weken. Men zal hier wel
uitkomen. Erger zou het zijn geweest
als men Pr-M7 had verloren.
Chris v.d. Berg, NL-9165/A-UK3202

AMATEUR RADIO VANUIT SPACE SHUTTLE

Als er geen vertragingen optreden wordt
Space Shuttle Atlantis op donderdag 4
april rond 1420 UTC gelanceerd vanaf
Cape Canaveral voor vlucht STS-37.
Tijdens deze vlucht zal de gehele
bemanning bestaan uit zendamateurs:
KB5AWP, N5QWL, N5RAX, N5RAW en N5SWC.
Zij willen aktief zijn vanuit de
Atlantis met FM-phone en SSTV op
145.550 MHz, met packet radio op
145.510 MHz, en verder met ATV.
Bovendien hopen ze de eerste amateur
verbinding tussen een Space Shuttle en
het Sovjet ruimtestation MIR tot stand
te kunnen brengen in de 2 meter band.
Helaas zal de Shuttle tijdens deze
vlucht buiten het bereik van Nederland
blijven, omdat de baanhelling slechts
28.5 graden zal bedragen. Wel kan men
alle aktiviteiten volgen door te
luisteren naar de verschillende
Amerikaanse amateur stations, die
informatie verspreiden en de
kommunikatie tussen de Shuttle en
Mission Control in Houston relayeren op
een aantal HF-frekwenties, zoals
14.270, 14.280, 14.295, 21.340, 21.350,
21.395, 28.495 en 28.650 MHz. (met dank
aan Nico Janssen, PA0DLO)

RUIMTESTATION ONNODIG VOOR MARS-REIS

Er zijn vele wegen die naar Mars
leiden. Dat is de conclusie van een
studiegroep die vorig jaar mei in het
leven werd geroepen door de Amerikaanse
regering en de ruimtevaart organisatie
NASA. De Synthesis Group, zoals het
panel (onder leiding van ex-astronaut
Thomas Stafford) wordt genoemd, heeft
de verschillende alternatieven
onderzocht voor bemande ruimtevaart
naar de maan en planeet Mars. Half
april wordt het definitieve rapport van
de studiegroep gepubliceerd, maar het
Amerikaanse weekblad Space News kwam al
vorige maand met een overzicht van de
belangrijkste conclusies. Het meest
opmerkelijke aan het Stafford-rapport
is dat er geen rol lijkt te zijn
weggelegd voor het ruimtestation
Freedom, dat eind deze eeuw in een baan
om de aarde moet draaien. Nasa heeft
het peperdure station altijd
gepresenteerd als een onmisbare schakel
in bemande vluchten naar de maan en
Mars.

SCENARIO'S

De Synthesis Group beschrijft vier
scenario's voor de verkenning van Mars.
In drie daarvan wordt een bemande
vlucht naar Mars pas uitgevoerd na de
ontwikkeling van een bemande basis op
de maan. Zo'n maanbasis zou een zuiver
wetenschappelijk karakter kunnen
hebben, of het zou een sterk
geautomatiseerde 'fabriek' kunnen zijn
voor het ontginnen van het
maangesteente, maar ook een grote
bemande maankolonie wordt niet
uitgesloten. Het vierde scenario
beschrijft een 'directe' vlucht naar
Mars, zonder dat eerst ervaring wordt
opgedaan met langdurig menselijk
verblijf op de maan.

DRAAGRAKET

Om de reis naar Mars zo kort mogelijk
te houden, adviseert de studiegroep het
gebruik van kernaandrijving en de
ontwikkeling van een nieuwe draagraket,
vergelijkbaar met de oude Saturnus-5
waarmee de Apollo-reizen naar de maan
werden gemaakt. Verder doet de
Synthesis Group de aanbeveling om pas
een keuze uit de verschillende
alternatieven te maken na veel
uitvoeriger technisch onderzoek.

GELDPROBLEMEN

Het ambitieuze Space Exploration
Initiative (SEI) van president George
Bush, waarin de eerste Amerikaanse
astronauten in het jaar 2019 op Mars
moeten rondlopen, kampt met grote
financiele tegenslagen. Het Amerikaanse
Congres heeft voor de komende twee jaar
vrijwel geen geld beschikbaar gesteld
voor SEI, waardoor belangrijke
technologische onderzoeks projecten
ernstige vertragingen oplopen. (Uit: de
Volkskrant)

BUITENBEENTJE VAN HET ZONNESTELSEL

Pluto neemt in het zonnestelsel een
bijzondere plaats in. De planeet draait
op een grote afstand rond de Zon, in
een langgerekte baan die hem soms
binnen de baan van Neptunus brengt. Zo
is Pluto tussen 1979 en 1999 NIET de
buitenste planeet. Een andere
bijzonderheid aan Pluto's baan is dat
hij relatief sterk geheld is t.o.v. het
vlak waarin de meeste planeten rond de
Zon draaien, het ecliptica vlak. Maar
niet alleen de baan van Pluto is
bijzonder, de planeet is zelf ook een
buitenbeentje in de buitenste regionen
van ons zonnestelsel. Pluto is de enige
van de buitenplaneten met een vast
oppervlak; de andere buitenplaneten
behoren tot de zogenaamde gasreuzen.
Mede daarom is het interessant om te
weten hoe Pluto is ontstaan, en of hij
al vanaf het begin een op zichzelf
staande planeet was. Volgens een (niet
algemeen aanvaarde) theorie was Pluto
ooit een maan van Neptunus, en werd hij
bij een nauwe passage met de maan
Triton losgeslagen van de planeet,
terwijl Triton's omloop- richting rond
de planeet tegengesteld werd.

DUBBELPLANEET(JE)

In 1978 werd op een fotografische
opname een uitstulping ontdekt aan de
rand van Pluto's verschijning. Door de
opname te vergelijken met eerdere
foto's kwam men tot de ontdekking dat
de uitstulping een maan moest zijn.
Deze blijkt loodrecht op Pluto's
omloopbaan zijn rondjes te draaien. De
begeleider van Pluto, Charon genaamd,
is eigenlijk te groot om nog een maan
genoemd te worden. Men kan beter
spreken van een dubbelplaneet, omdat
Charon half zo groot is als Pluto; hun
doorsneden bedragen respectievelijk
1192 en 2284 kilometer. Charon draait
in 6,4 dagen om zijn planeet, op een
afstand van 19.640 km. Omdat Pluto zelf
in 6,4 dagen in dezelfde richting rond
zijn as draait, keren de planeetjes
elkaar altijd dezelfde kant toe, zoals
ook bij de Aarde en de Maan het geval
is.

PLUTO BUITEN DE BOOT GEVALLEN

Niet alleen vanwege zijn planetaire
eigenschappen is Pluto bijzonder, het
is namelijk ook de enige planeet die
nog niet door een satelliet is bezocht.
In het Voyager programma had men de
mogelijkheid om de Voyager-1 naar Titan
te sturen, of naar Pluto. Men koos voor
het eerste. Maar na de bovenstaande
beschrijving van Pluto zal het
duidelijk zijn dat het zeker de moeite
loont om enkele vragen rond zijn
ontstaan beantwoord te krijgen. Daarom
is er nu een studie gaande naar een
vlucht naar Pluto.

LOW-BUDGET RUIMTESCHIP

Om de reistijd naar Pluto binnen de
perken te houden zou er gebruik gemaakt
moeten worden van een gunstige stand
van de planeten. Wanneer in 2001 een
sonde naar Pluto gestuurd zou kunnen
worden, zou deze in 2015 bij de planeet
kunnen aankomen, na versneld te zijn
door de aantrekkings kracht van de
Aarde en Jupiter. Eenmaal in een baan
om Pluto zou het 500 kg zware
ruimteschip het oppervlak in kaart
moeten brengen met een groothoek
camera, zoals die voor het CRAF-project
is ontwikkeld; dit om de kosten te
drukken, want er is maar weinig geld
beschikbaar voor dit project. Verder
zouden er nog enkele bescheiden
instrumenten aan boord kunnen zijn,
zoals een ultraviolet spectrometer,
voor onderzoek aan Pluto's atmosfeer.
Als men deze wil inpassen, zal men snel
moeten handelen: kort na 2015 slaat de
methaan- atmosfeer die Pluto op dit
moment omhult weer neer op de planeet,
omdat Pluto zich dan weer te ver
verwijdert van de Zon. (met dank aan
Yvo Krijgsman)

NIEUW PUBLIEKSPROGRAMMA ARTIS

Sinds vorige week woensdag (27 maart)
wordt in het Amsterdamse Artis
Planetarium een nieuw publieks
programma vertoond, getiteld: 'In het
voetspoor van de sterren'. In dit
programma maakt het publiek op een
boeiende manier kennis met alle
facetten van de sterrenhemel. Begeleid
door sfeervolle muziek, die speciaal
voor dit programma werd gecomponeerd,
doet een verteller (de acteur Coen
Flink) verslag van zijn reis om de
wereld. Zo raakt de bezoeker van het
Planetarium vertrouwd met de bewegingen
van zon, maan en planeten, met bekende
en minder bekende sterrenbeelden en met
vallende sterren. Hoogtepunt van het
programma is een totale
zonsverduistering, een van de
indrukwekkendste natuurverschijnselen.

Meer dan honderd dia- en speciale
effect- projectoren geven een
indrukwekkend beeld van de reis. Zo
zijn onder meer panorama's te zien van
een Nederlands havenstadje, Kaap de
Goede Hoop, Antarctica, Sidney en de
mysterieuze beelden van Paaseiland. De
sterrenhemel wordt met behulp van een
reusachtige Zeiss projector
geprojecteerd op de binnenkant van de
planetariumkoepel, die een middellijn
heeft van 20 meter en een oppervlakte
van 630 m2. 'In het voetspoor van de
sterren' zal tot en met maart 1992
dagelijks worden vertoond.

