454, maa 18 nov '91

STS-44: LAATSTE SHUTTLEVLUCHT 1991

Volgens plan moet de shuttle Atlantis
op 20 november vertrekken vanaf
platform 39A van het Kennedy Space
Center in Florida, voor een bijna 10
dagen durende militaire vlucht. De zes
koppen tellende bemanning zal tijdens
vlucht STS-44 een satelliet lanceren
vanuit het laadruim van de shuttle. De
shuttle zal op een hoogte van 361
kilometer een baan met een inclinatie
van 28,5 graden beschrijven.

De bemanning bestaat volledig uit
mannen: Frederick Gregory is de
commandant, Terence Henricks is piloot,
de missie- specialisten zijn James
Voss, Story Musgrave en Mario Runco. In
een redelijk laat stadium is payload
specialist Thomas Hennen nog toegevoegd
aan de STS-44 crew. Tot nu toe hebben
alleen Gregory en Musgrave ervaring in
de ruimte opgedaan.

DEFENSE SUPPORT PROGRAM

De lading van de Atlantis bestaat uit
een early-warning satelliet, die
bovenop een inertial upper stage (IUS)
hulpraket is gemonteerd. Binnen zeven
uur na de lancering, die om 0:51 uur
Nederlandse tijd moet plaats vinden,
zal deze DSP-satelliet door de IUS naar
een geostationaire baan worden gestuwd.
Wat precies de lokatie van de satelliet
moet worden is geheim gehouden.

Het is de eerste keer dat een
DSP-satelliet van dit type met de
shuttle gelanceerd zal worden. Eerdere
exemplaren werden met een wergwerp
raket naar hun geostationaire baan
geschoten. Eenmaal op 36.000 kilometer
hoogte aangekomen zal de satelliet elke
10 seconden een opname maken van de
Aarde, om na te gaan of er raketten
zijn gelanceerd of nucleaire explosies
hebben plaats gevonden.

TERRA SCOUT: MILITAIRE VERKENNING

Na de DSP-lancering zal de bemanning
van de Atlantis zich bezig houden met
experimenten die voornamelijk met
reconnaissance, ofwel militaire
verkenningen, te maken hebben. Het
experiment Terra Scout was de reden
voor het toevoegen van Hennen aan de
STS-44 crew begin dit jaar. Hij zal in
het kader van het experiment, met een
telescoop aan boord, visuele
waarnemingen verrichten aan van tevoren
vastgestelde doelen.

CIRKELS OP DE GROND

Tot de doelen voor Terra Scout behoren
onder andere het Cape Canaveral Air
Force Station in Florida, waar cirkels
met een diameter tot 23 meter zijn
uitgespreid. Op deze manier zullen
onderzoekers kunnen bepalen hoe
nauwkeurig waarnemingen vanuit de
shuttle zijn. Hennen zou volgens
sommigen details tot circa 10 meter nog
kunnen waarnemen. Tijdens STS-44 zijn
er ook diverse Amerikaanse militaire
oefeningen gaande, die Hennen zal
observeren, maar er is geen onderlinge
afstemming tussen STS-44 en deze
oefeningen in verband met eventuele
vertragingen van de lancering.

OPNIEUW POGING TOT LANDEN OP KENNEDY

Nadat er bij de vorige vlucht van moest
worden afgezien, zal de NASA nu opnieuw
proberen de shuttle aan de grond te
zetten in Florida. Op 29 november om
20:27 uur Nederlandse tijd moet de
Atlantis op de betonnen baan van het
Kennedy Space Center een nachtlanding
maken. Daarmee zal dan een van de
langste shuttle vluchten afgesloten
zijn. (Yvo Krijgsman)

RODE GLOED ROND SPACE SHUTTLE

Amerikaanse onderzoekers hebben de
oorzaak achterhaald van de lichtrode
gloed achter en rond de space shuttle
tijdens vluchten rond de aarde. Snelle
zuurstof atomen in de bovenste laag van
de atmosfeer zouden met de
stikstof-oxyde moleculen op de huid van
de space shuttle reageren. Dit zou
volgens de onderzoekers in een artikel
in 'Nature' van 7 november j.l. de
meest voor de hand liggende verklaring
zijn. De onderzoekers zijn afkomstig
van diverse laboratoria, waaronder het
Johnson Space Center van NASA in Texas.

STIKSTOF-OXYDE MOLECULEN

Tijdens chemische reacties in de buurt
van de shuttle-huid worden energierijke
stikstof- dioxyde moleculen gevormd.
Deze zenden rood licht uit als ze die
extra energie afgeven. De
stikstof-oxyde moleculen worden
vermoedelijk gevormd tijdens chemische
reacties tussen diverse moleculen in de
uitlaatgassen van de shuttle-motoren.
Tijdens bewegingen, bijv. ter correctie
van de baanhoogte, hechten ze zich aan
de huid van de shuttle.

PLASMA-EXPERIMENT

De onderzoekers kwamen tijdens een
recente shuttle-vlucht bij toeval
achter de oorzaak. In opdracht van het
Ministerie van Defensie werd een geheim
plasma- experiment uitgevoerd in het
laadruim van de shuttle. Daarbij werden
door een straalbuisje vier gassen met
hoge snelheid de ruimte in gespoten.
Het experiment werd gevolgd met een
TV-camera in het laadruim. Een van de
gebruikte gassen was stikstof-oxyde,
dat gedurende 10 seconden werd
verspoten. Enkele seconden daarna werd
de lichtrode gloed aan de achterkant
van de shuttle intenser van kleur.
Hetzelfde gebeurde rond de
manipulator-arm die in het laadruim van
de shuttle stond opgesteld. Na het
vrijlaten van de drie andere gassen
werd de gloed niet intenser van kleur.
(Uit: de Volkskrant)

NIEUWE NORTON 6.0 VERRAST NIET MEER

Laat ik voorop stellen dat ik een
intensief gebruiker ben van de Norton
Utilities en dat mijn hart dus vol
verwachting klopte toen ik hoorde dat
er een nieuwe versie uit was. Snel
bestellen dacht ik, benieuwd naar wat
de tovenaar in de USA er nu weer van
gemaakt had, al weet ik natuurlijk dat
er een hele reeks programmeurs aan
werken. Eerlijk, als er wat mis is met
een harddisk of floppy roep ik altijd
Norton te hulp. Het programma gaat
nooit tekeer zonder eerst te
waarschuwen voor eventuele gevolgen,
maar heeft mij nooit teleurgesteld.
Andere utilities grijpen nog wel eens
in zonder voorafgaande tip en voor je
het weet ben je nog verder van huis dan
je toch al was. Peter Norton is verder
ook de 'uitvinder' van 'Undelete', de
mogelijkheid om files terug te halen
als ze per ongeluk gewist zijn. Dat
zoiets aanvankelijk niet bestond in de
DOS-wereld is onbegrijpelijk. Dus zat
ik met hooggespannen verwachtingen op
het pakket te wachten en werd dus
prompt teleurgesteld.

ANDEREN BIEDEN OOK MEER

Die teleurstelling is maar ten dele
terug te voeren op Norton zelf, al zou
ik het verstandiger hebben gevonden als
ze nog een tijdje gewacht zouden hebben
met een nieuwe versie. De verschillen
met versie 5.0 zijn namelijk niet om
naar huis te schrijven. Ook is het zo
dat PCTools veel meer kan dan vroeger.
Erger nog voor Norton Utilities, in
MS-DOS 5.0 zitten ook allerlei functies
ingebouwd die tot voor kort alleen voor
Norton waren weggelegd, bijv. zo'n
'haal gewiste file of document terug'
of 'unformat'.

Wat biedt deze versie dan wel? Norton
is onovertroffen als het gaat om disk
editing of het redden van gegevens.
Tijdens het gebruik kwamen wij er zo
achter dat het editing programma het
zoeken en wijzigen van hexadecimale of
binaire strings in een programma op
disk toelaat boven de 64 k. Edlin en
andere editors gaan maar tot die grens.
Een beetje programma gaat daar
tegenwoordig met gemak bovenuit.

DISK UTILITIES UNIEK

Een van de mooiste programma's is
Calibrate. Het stelt de eigenaar van
een harddisk in staat om op low level
formaat een en ander aan de drive te
veranderen en daarmee de snelheid te
optimaliseren. De interleave kan
namelijk gemeten en getest worden. Ook
kunnen de files gede-fragmenteerd
worden, voor een hogere toegangs
snelheid. Tal van problemen op harddisk
of diskette kan men testen en
corrigeren. De transfer snelheid van
data vanaf disk naar computer kan
worden aangegeven. En de snelheid in
millisec. van de disk wordt ook
feilloos gemeten. Dit zijn unieke
eigenschappen. Maar unformat en
speeddisk, of compress zoals het elders
wordt genoemd, kan men in andere
pakketten en in de vorige versie van
Norton ook vinden. Daarnaast is er
Wipe- info, voor het definitief laten
verdwijnen van gegevens van disk die
'gevoelig' zijn. Verder een zoekfunctie
voor files en teksten; editors om de
data en attributen van files te
veranderen en files te herstellen.
Files kunnen ook beschermd worden
(tegen wissen) of beschermd worden
tegen ongeoorloofd bekijken met behulp
van een wachtwoord.

NORTON CACHE

Cache is een extra buffer tussen
computer en harddisk. Hij kan de
snelheid waarmee met de disk wordt
'gesproken' dramatisch opvoeren, al zal
een langzame harddisk meestal in een
goedkope XT zitten, die ook weinig
extra geheugen kan reserveren voor
bufferen en dus zal daar het effect
niet geweldig zijn. Zo'n Norton cache
was iets exclusiefs voorheen. Maar bij
PCTools en bij DOS zit het nu ook. En
bovendien kende de vorige versie 5.0
van Norton het ook al. Een nadeel van
Norton is verder dat de backup
faciliteiten apart moeten worden
gekocht; bij PCTools zitten die er al
bij in.

NDOS

Wel bijzonder in deze versie is Norton
DOS. NDOS, zoals het heet, heeft
dezelfde en meer mogelijkheden dan
MS-DOS, maar is aanzienlijk
bescheidener in omvang. Niet het gehele
Disk Operating Systeem maar de
command.com van MS DOS, die bijna 48 K
meet, kan vervangen worden door de
command.com van Norton van 12 K. Dan
zijn er ander functies beschikbaar en
Norton claimt ook sneller te zijn. Het
kan van belang zijn dat computers met
een klein geheugen, b.v.512 K, met
grote applicaties een zo nietig
mogelijke command.com bezitten.
Vervelend is het dat er met geen woord
gerept wordt over Windows en de
samenwerking met NDOS. Wel wordt overal
aangegeven dat alle functies werken met
DOS 2 t/m 5. En dat geloof ik zeker,
want versie 5.0 van Norton had al
nauwelijks moeite met deze
DOS-varianten. Versie 6.0 zal echter
geoptimaliseerd zijn. In elk geval
nestelen zoveel mogelijk Norton
programma's zich in 'hoog' geheugen
(boven 640 K), als dat tenminste
aanwezig is.

NIET IN ALLE GEVALLEN AANSCHAFFEN

Dat laatste is -samen met NDOS- een van
de weinige verschillen met de vorige
versie. Wie zit te springen om een
kleine command.com, de file die vrijwel
de hele computer bestuurt, en al die
andere functies wil hebben, kan Norton
rustig aanschaffen. Het kost haar of
hem dan wel f460,-. Updaten is
goedkoper: voor f125,- incl.
verzendkosten heeft men de nieuwe
versie. Maar men kan ook heel goed de
vorige, ook betrouwbare versie blijven
gebruiken. Heeft men al een nieuwe
PCTools, dan is de aanschaf ook wat
overbodig, tenzij men enkele heel
specifieke functies nodig heeft.

Met Windows heeft NDOS niet zoveel zin.
Als men over een flinke machine
beschikt, met een 80286 processor of
hoger en met meer geheugen, zou ik geen
risico nemen om tussen MS-DOS en
MS-Windows een ander produkt te leggen.
Het zit me gewoon dwars dat daar in de
handleiding ook met geen woord over
gerept wordt, al werkt het misschien
wel.

VERPAKKING EN UP-DATING

En dan de nieuwe verpakking: er zit een
boek meer in (over NDOS) dan in de
vorige versie en alles past ook
makkelijk in de oude doos (van 5.0). De
nieuwe versie is in een doos verpakt
die vrij veel groter is. Een oude
marketing truc: het lijkt of er meer
inzit. Maar dat is dus niet zo: als je
de doos openmaakt vergaat het je net
als met een doos cornflakes. Een kwart
is alleen maar lucht en de doos past
bovendien niet meer op je
boekenplankje...

Norton Utilities wordt in Nederland
gedistribueerd door Kern Software,
Postbus 1143, 2302 BC in Leiden, tel.
071-355655. Voor een update kan men het
beste even een formulier aanvragen,
waarop precies staat aangegeven wat men
moet opsturen om in aanmerking te komen
voor de nieuwere versie. (Hans G.
Janssen)

