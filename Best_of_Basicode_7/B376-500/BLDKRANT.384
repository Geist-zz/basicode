384, maa 11 feb '91

MS-DOS 5.0 IN MAART VERWACHT

De Australische editie van het computer
tijdschrift 'PC Week' meldt dat de
definitieve beta-versie van MS-DOS 5.0
aan een aantal klanten van Microsoft
verstuurd is. Volgens de Australische
marketing manager van Microsoft,
J.Zanich, zullen de eerste commerciele
versies van het nieuwe besturings
systeem voor de PC in maart geleverd
kunnen worden.

De als revolutionair betitelde nieuwe
versie van MS-DOS heeft veel last gehad
van oponthoud tijdens de ontwikkeling,
deels als gevolg van een tussentijdse
wijziging in de ontwerp specificaties.
Een aantal van die mutaties is op
verzoek van andere software fabrikanten
aangebracht, veelal omdat deze
leveranciers belangrijke functies van
hun produkten in MS-DOS 5.0 zagen
verschijnen, hetgeen de verkoop van die
produkten zou kunnen schaden. Een van
die functies -die overigens wel in
MS-DOS 5.0 opgenomen zal zijn- is het
terughalen van gewiste bestanden.
Voorheen was dat slechts mogelijk met
hulpmiddelen zoals PC Tools.

Ondertussen verwacht Digital Research
dat haar eigen versie van MS-DOS,
DR-DOS genaamd, enige weken na de
eerste leveringen van Microsoft op de
markt kan komen. Digital Research werkt
aan DR-DOS 6.0, een besturings systeem
dat volgens zegslieden van het bedrijf
meer functionaliteit biedt dan de
Microsoft versie. (Uit: Computable)

COMMODORE DYNAMIC TOTAL VISION

CDTV, oftewel de CD-Amiga, is tijdens
de onlangs gehouden elektronica beurs
in Las Vegas geintroduceerd. Het
apparaat is in feite een Amiga computer
met ingebouwde CD-I speler. CD-I (CD
Interactief) is de nieuwste toepassing
van de compact disc. Met CD-I kunnen op
willekeurige wijze geluid, bewegende
beelden en computer gegevens worden
gecombineerd.

De computer ziet eruit als een
video-recorder en kan op een normale TV
worden aangesloten. De computer bezit 1
Mb geheugen en wordt via een infrarood
afstands bediening bestuurd. De CDTV
speelt ook normale audio CD's. Via een
interface kan een Super VHS recorder
worden aangesloten. Verder kunnen
diverse randapparaten worden
aangesloten, zoals een toetsenbord, een
joystick, een muis, een diskdrive, een
printer, etc.

Commodore verwacht dat de CDTV in het
tweede kwartaal van dit jaar in ons
land te koop zal zijn. De prijs zal
rond de 1500 gulden komen te liggen. De
speciale CD's voor dit apparaat gaan
tussen de 100 en 300 gulden kosten.
(Uit: de Muurkrant)

KUNSTSTOF ACCU'S

Verschillende Duitse bedrijven werken
aan accumulatoren (accu's of
batterijen) die ten dele of grotendeels
uit lichte kunststoffen bestaan. De
uitdaging is om de zware elektroden te
vervangen door dunne platen van
geleidend kunststof.

In zijn eenvoudigste vorm bestaat de
loodaccu uit twee platen (elektroden)
die geplaatst zijn in een met verdund
zwavelzuur (elektrolyt) gevulde
zuurvaste bak. In de geladen toestand
bevat de positieve elektrode
looddioxyde en bestaat de negatieve uit
een sponsachtig lood. Deze beide polen
zorgen voor een potentiaal- verschil
van circa 2 volt per cel (stelsel van
twee platen). In de meeste accu's wordt
een aantal positieve platen afwisselend
gemonteerd met een aantal negatieve
platen en onderling gescheiden door
poreuze separatoren van isolatie-
materiaal. In de roosters van die
platen zit vaak zuiver lood.

Hagen Batterie en Hoechst hebben
onlangs elektroden vervaardigd uit
polyester vezels die met fenolhars zijn
versterkt (Trevira) en door een
chemogalvanische behandeling geleidend
zijn gemaakt. De negatieve elektrode
wordt gevormd door polymeren die met
een soort loodpasta zijn aangelengd. De
vervaardiging van de positieve
elektrode levert vooralsnog problemen
op, meldt Die Welt van 12 januari.
Hagen en Hoechst verwachten dat de accu
veel lichter zal worden dan de huidige
loodaccu's.

ONTWIKKEL-PROBLEMEN

Het gebruik van kunststoffen in
accumulatoren is niet nieuw. Sommige
onderdelen van nikkel- cadmium
batterijen en accu's, onder andere de
separatoren, bestaan vaak al uit
microporeuze materialen. De verwerking
van kunststoffen in elektroden is
echter minder eenvoudig. BASF en Varta
hebben een batterij ontwikkeld waarbij
polyacetyleen poeder als elektrode
fungeert. Deze batterijen zijn
milieuvriendelijker en krachtiger dan
de nikkel- cadmium batterijen, maar
hebben een geringe opslag capaciteit.

Een ander punt is dat polymeren van
zichzelf niet geleidend zijn en en er
geleidende vulstoffen in verwerkt
moeten worden, die de materiaal
eigenschappen nadelig kunnen
beinvloeden. De ontwikkeling van
polymeren- batterijen bevindt zich dan
ook nog in een beginstadium.

ZINK-BROOM BATTERIJ

Er zijn alternatieven. Zipperling,
Kessler & Co uit Ahrensburg, een
fabrikant van geleidende additieven,
heeft bijgedragen tot de ontwikkeling
van de zink-broom batterij, waarin
tweepolige (bipolaire) elektroden zijn
verwerkt. De kern daarvan bestaat uit
een kunststof plaat die met behulp van
carbon- zwart (fijne deeltjes koolstof)
geleidend is gemaakt. In de geladen
toestand is op de negatieve zijde zink
neergeslagen, en bevat de positieve
zijde bromide dat in broom is omgezet.
Bij de ontlading ontstaat een zink-
bromide oplossing. De batterij bestaat
verder geheel uit kunststof en heeft
een zeer grote opslag capaciteit (70
wattuur per kilogram). Autofabrikant
Ford test deze accu momenteel in haar
fabrieken in de Verenigde Staten. (Jan
Libbenga - NRC Handelsblad)

TOEKOMST RUIMTEVAART VS

Eind 1990 verscheen het rapport van een
commissie die was ingesteld om te
onderzoeken hoe het Amerikaanse bemande
ruimtevaart programma in de toekomst
eruit zou moeten zien. Directe
aanleiding voor het instellen van de
commissie waren de sferische aberratie
in de hoofdspiegel van de Hubble Space
Telescope en de waterstof lekken van de
shuttles Columbia en Atlantis. De
twaalfkoppige commissie werd geleid
door Norm Augustine, directeur van
Martin Marietta.

KRITIEK OP NASA

In het rapport van de commissie
Augustine was de kritiek op de
organisatie van NASA zelf en de
projecten onder de hoede van de
Amerikaanse ruimtevaart organisatie
niet van de lucht. De doelen van het
NASA programma zijn volgens de
commissie teveel aan verandering
onderhevig, terwijl ook de budgetten
niet binnen de vastgestelde grenzen
blijven. Dit zou onder andere worden
veroorzaakt door een steeds toenemende
complexiteit en omvang van de
projecten, met bijkomende
kostenstijgingen. De complexe techniek
waarop veel projecten gebaseerd zijn
zou ook te gevoelig zijn voor menselijk
falen. Tenslotte zou de NASA teveel
onderhevig zijn aan vergrijzing...

SHUTTLE-PROGRAMMA VOORTZETTEN

Hoewel ook de space shuttle in het
rapport niet buiten schot bleef, was
toch de conclusie dat de shuttle in
ieder geval dit decennium nog vliegend
gehouden moest worden. De redenen
hiervoor zijn dat de shuttle zeer
geschikt is voor ruimtemissies waarbij
menselijke aanwezigheid vereist is, en
de unieke mogelijkheid biedt voor het
naar Aarde retourneren van haperende
satellieten die anders verloren zouden
gaan. Een belangrijke kritische noot
was dat de shuttle nog steeds, na tien
jaar (min of meer) aktieve dienst,
moest bewijzen zich aan een vastgesteld
schema te kunnen houden.

ONTWIKKELING ZWARE DRAAGRAKET

De commissie Augustine adviseerde dat
de NASA geen nieuwe shuttle (OV-106)
moest laten bouwen, om de huidige vloot
van vier, Columbia, Discovery, Atlantis
en Endeavour (vervanger van de
Challenger, vliegklaar in '92) uit te
breiden. Het geld dat aan een vijfde
shuttle besteed zou worden, zou beter
gebruikt kunnen worden om de
ontwikkeling van een zware, onbemande
draagraket in gang te zetten. Deze
raket zou een aantal taken van de
shuttle moeten overnemen. Er werd door
de commissie wel onderstreept dat het
geld niet moest worden onttrokken aan
de ondersteuning van de huidige
shuttlevloot.

RUIMTESTATION MOET INKRIMPEN

Het ruimtestation Freedom, dat de NASA
in de tweede helft van de jaren '90 in
bedrijf wil hebben, moet volgens het
rapport veel simpeler worden gebouwd.
Het zou, volgens het huidige ontwerp,
te complex, te veel van de shuttle
afhankelijk en niet voldoende op Aarde
te testen zijn. Het herontwerpen van
Freedom, dat al in gang is gezet, moet
zeker worden voortgezet, en moet niet
te veel gebonden zijn aan de door het
Congres gestelde tijdslimiet van 90
dagen. Freedom zou niet geschrapt mogen
worden volgens de commissie, omdat het
een unieke mogelijkheid zou bieden voor
het bestuderen van het gedrag van
levende organismen in een omgeving van
bijna- gewichtloosheid. Samen met het
micro- zwaartekracht onderzoek aan
materialen zou dit de bouw van Freedom
rechtvaardigen.

NIEUW ONDERZOEK NASA-PROGRAMMA

Om te kijken in hoeverre de adviezen
van de commissie Augustine ter harte
zijn genomen, zal in de tweede helft
van dit jaar opnieuw gekeken worden
naar het NASA-programma, en dan met
name het bemande ruimtevaart- gedeelte
hiervan. De commissie is ervan
overtuigd dat het ruimtevaart beleid in
de VS in handen moet blijven van NASA,
omdat alleen NASA voldoende kennis en
expertise heeft om het programma in de
huidige vorm voort te zetten. Maar dat
het niet de NASA in de huidige vorm
moet zijn, staat voor Norm Augustine
ook vast... (aldus Yvo Krijgsman)

