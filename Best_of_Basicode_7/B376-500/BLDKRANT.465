465, maa 06 jan '92

OUD EN NIEUW AAN BOORD VAN MIR

Voor de bemanning begon het nieuwe jaar
op 31 december 1991 om 2100 UTC. Hun
tijd aan boord is namelijk UTC+3 uur.
Tijdens hun nachtelijke omlopen rond de
aarde passeerden zij gebieden waar het
nieuwe jaar al begonnen was, om even
later weer boven mensen te komen die
nog op nieuwjaar wachtten. Met het doen
van nieuwjaars wensen moesten zij dus
zeer selectief zijn. Ondanks hun grote
zorgen klonken die wensen opgewekt.

STANDREGELING

Met dit systeem blijft het sukkelen.
Uit het verkeer tijdens de eerste
doorgang hier op 2 jan. 1992 (oml.
33629) kwam naar voren, dat de stand
van het complex sterk afweek van de
stand die het volgens het gyrodina-
systeem zou moeten aannemen. Het leidde
tot het overschaduwen van de
zonnepanelen van het Basis Blok door
die van de Module-T. Tijdens de
volgende omlopen bleven de problemen
TsUP en de bemanning bezighouden. De
boordspanning daalde af en toe tot een
onaanvaardbaar laag niveau, sommige
groepen moesten worden uitgezet en
enkele ventilatoren vielen zelfs stil.
De kosmonauten zijn aan bepaalde
standen van het station t.o.v. de zon
gewend. De afwijking was om 1841 UTC zo
groot, dat Krikalyov op het oog kon
zien dat er niets van klopte. Tijdens
de vele gesprekken hierover kwam
telkens ter sprake, dat zij met een
'probleem' zaten en de toestand niet
goed was. Tijdens de 2 laatste
doorgangen (3 jan. 0058 en 0232 UTC)
sliepen de kosmonauten. Mogelijk heeft
men het probleem voor die tijd nog
onder de knie gekregen. Zij moeten wel,
want de op het programma staande vlucht
met de goed betalende Duitse
gastkosmonaut Flade op 17 maart 1992
moet doorgaan.

GRANAT EN YEVPATORIYA

Het kunnen doorgaan met de Russische
ruimtevaart is voor een groot deel
afhankelijk van buitenlandse steun en
opdrachten. Van de mogelijkheden, die
de Russische ruimtevaart biedt, wordt
door vele Westerse landen gebruik
gemaakt. Er draaien enorm veel
wetenschappelijke satellieten rond,
gelanceerd en geleid door de Russen,
die geheel of voor een groot deel
gevuld zijn met Westerse experimenten.
Zo is er de Granat, een astrofysisch
laboratorium, financieel gesteund door
Frankrijk, Denemarken en Bulgarije.

Granat werd gelanceerd op 1 dec. 1989
met een Franse gamma stralings
telescoop aan boord, de Sigma, alsmede
een aantal Russische telescopen en
spectrometers. Op 30 sept. 1991 zat
Granat in een baan met apogeum 182090
km en perigeum 21325 km. Met de Sigma
worden stralings bronnen bestudeerd en
opgespoord in het centrum van onze
melkweg, maar ook andere melkweg
stelsels worden verkend.

De resultaten tot nu toe overtreffen
alle verwachtingen, zelfs de levensduur
is langer dan verwacht en de Franse
CNES wil alles doen om het project door
te laten gaan. Het wordt namelijk
bedreigd door de financiele problemen
van Rusland. Hierdoor is ook het
volgstation Yevpatoriya (op de Krim,
dus nu in de Ukraine) in de gevarenzone
gekomen. Yevpatoriya heeft 8 enorme
telescopen, die elk een doorsnee van 16
meter hebben, waarmee Granat wordt
gevolgd. Yevpatoriya heeft ook de
centrale leiding van een groot aantal
andere volgstations voor 'diep-ruimte
onderzoek'. Dan heeft men daar nog een
afdeling voor het relayeren van MIR
radioverkeer naar TsUP.

Op verzoek van CNES heeft de Franse
regering in principe besloten de Russen
financieel te steunen bij de
exploitatie van Yevpatoriya. Indirect
is deze steun ook van belang voor de
bemande ruimtevaart en speciaal de
Franse deelname daarin. In juli 1992
staat een 12-daags verblijf aan boord
van MIR van Tognini op het programma.
Veel van zijn radioverkeer moet via
Yevpatoriya lopen. Het wegvallen van
het station Tblisi en de volgschepen
maakt Yevpatoriya onmisbaar.

Over Granat valt nog heel veel te
vertellen. Deze satelliet is een
opvolger van de vermaarde Astron.
Granat zet ook onderzoek voort dat
begonnen is in MIR's Kvant-1. In 1987
registreerden de telescopen in Kvant-1
de inmiddels beroemde supernova in de
Grote Magellaanse Wolk. De nog
aanwezige resten hiervan hebben de
volle aandacht van Granat.

BRON WEGGEVALLEN

Een belangrijke bron van informatie
over de Russische ruimtevaart is
weggevallen. Leonid Lazaryevich,
correspondent van het Moskouse
radioprogramma Mayak, deskundig in
ruimtevaart zaken, zag altijd kans het
uiterste uit interviews te halen. Hij
stond overigens niet altijd even
positief tegenover de Russische
inspanningen op dat gebied. Zijn
kritische instelling was voor het
lospeuteren van waardevolle informatie
zeer nuttig. Helaas kreeg Leonid ook
andere opdrachten. In het Berggebied
Karabakh werd hem dit noodlottig. Hij
sneuvelde tijdens zijn verslaggeving
over een Azarbaidzhanse tank-aanval.

POLITIEK EN RUIMTEVAART

Alles is nog in beweging. Er is een
soort intentieverklaring ondertekend
door de staatshoofden van de GOS-landen
om het ruimte- onderzoek en het gebruik
van de ruimte samen te blijven doen.
Het is een stuk papier met 3 alinea's.
Er moet nog enorm veel worden geregeld.
Grootste probleem is Baykonur:
1. Kazakhstan heeft alle burger
faciliteiten van de basis overgenomen.
De militaire installaties blijven
voorlopig onder beheer van het
(Russische) Ministerie van Defensie.
2. Kazakhstan heeft nu een Ruimtevaart
organisatie. Mogelijk is het hoofd
daarvan Dr. Gubanov, Chef Ontwerper van
NPO Energiya.
3. In afwachting van de ontwikkelingen
liggen sommige dringende werkzaamheden
op Baykonur stil, zoals het
reconstrueren van de landingsbaan voor
de Buran. Deze vertoont barsten, maar
er is geen materiaal voor herstel. Ook
ligt het onderhoudswerk aan veel
lanceer installaties stil.
Chris v.d. Berg, NL-9165/A-UK3202

BEDRIJF BRENGT VIRUS IN OMLOOP

Het elektronica bedrijf Hoka Electronic
in Oude Pekela heeft opzettelijk een
computer programma gemaakt en in omloop
laten brengen dat onherstelbare schade
aanricht in computers. Volgens de
Centrale Recherche Informatie dienst
(CRI) in Den Haag is Hoka de eerste
Nederlandse onderneming die op deze
wijze tracht het illegaal kopieren van
haar programma te ontmoedigen. Hoka
heeft haar activiteiten zelf onthuld in
een advertentie in het maandblad
Electron voor Nederlandse
radio-amateurs. Volgens directeur H.
Berger van Hoka moest zijn bedrijf met
lede ogen toezien hoe handelaren in
communicatie- apparatuur zijn programma
'Code 3' op grote schaal kopieerden en
verkochten.

ILLEGALE KOPIEEN

Code 3 ontcijfert met behulp van een
radio- ontvanger, een computer en
speciale elektronica de gecodeerde
data-communicatie via de ether van
onder meer de politie en overheids
instellingen. Volgens Berger telt zijn
'codekraker' in Nederland vele
honderden legale gebruikers. 'Een paar
lugubere figuren' zouden echter het
programma in een illegaal gekopieerde
versie met verouderde electronica
verkopen voor de helft van de door Hoka
gehanteerde prijs van 895 gulden. Om
'enkele donkere kopieer- kanalen te
kunnen traceren' vervaardigde Hoka een
op Code 3 gelijkend nepprogramma met
een 'fatale uitwerking', aldus Berger.
Het programma kan volgens hem bij
gebruik alle informatie op de harde
schijf van een computer onherstelbaar
vernietigen.

GROOT SUCCES?

De directeur zegt dat deze software
door niets vermoedende illegale
handelaren in honderden kopieen door
heel Nederland is verspreid. Hoka
spreekt in de advertentie van 'een
groot succes' en laat de eigenaren van
getroffen computers weten dat
medelijden van de zijde van Hoka 'tot
een minimum beperkt zal blijven'.

De Centrale Recherche Informatie dienst
(CRI) laat weten dat politie en
justitie pas onderzoek naar deze zaak
kunnen doen als er aangifte is gedaan.
Dan pas kan worden bekeken in hoeverre
Hoka met haar actie wettelijke
bepalingen schendt, aldus een
CRI-woordvoerder. (Bron: ANP)

DURE PCTOOLS OPERATIE

Komen we nog even terug op PCTools van
Central Point Software. Eerder meldden
we al dat zelden een bundel met zoveel
en zo veelzijdige software verscheen.
PCTools versie 7.0 weegt zo'n drie kilo
aan schijven en (een hele reeks)
handboeken. Central Point streeft naar
volledigheid, waaronder een module voor
het op afstand besturen van de eigen
computer (Commute). Het pakket kost
betrekkelijk weinig geld, vooral als
men een update neemt: zo'n f150,-. Maar
het streven naar volledigheid is de
firma ditmaal duur komen te staan. Het
geweldig uitgebreide pakket was deels
ook geschikt gemaakt om onder Windows
te werken. Bijvoorbeeld PCShell, het
bekende onderhouds programma. Maar daar
zaten bugs in. Het programma liep onder
Windows soms vast en in elk geval zaten
er allemaal vreemde tekentjes onder de
muispijl. Die zijn er in versie 7.1
allemaal uitgehaald. In Windows is de
muispijl nu weer vervangen door het
vertrouwde blokje, dat zich weer
schokkerig als vanouds over het
beeldscherm beweegt. Weinig
Windows-achtig weliswaar, maar de zaak
bevriest niet meer met een
'unrecoverable error'. Alle
geregistreerde gebruikers hebben die
versie 7.1 franco thuisgezonden
gekregen. In Europa is het doosje
(tienduizenden pakketten zeker) met 3,5
inch floppies en aanwijzingen vanuit
London verzonden; de enige afdoende
manier om een eind te maken aan alle
klachten. En zo'n produkt als PCTools
verdient dat natuurlijk. Maar het is
wel een peperdure procedure om de naam
van het produkt te redden. (Hans G.
Janssen)

Meer inlichtingen omtrent PCTools bij
de importeur: Kenfil Distribution,
Postbus 2185, 1180 ED Amstelveen, tel.
020-6478575.

