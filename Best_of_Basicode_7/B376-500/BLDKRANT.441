441, maa 30 sep '91

SONY DAT WALKMAN TCD-D3 BLIJFT RUISEN

Een paar maanden geleden hoorden wij
klachten over de nieuwe Sony DAT
Walkman TCD-D3. Dit splinternieuwe,
piepkleine DAT recordertje zou minder
geschikt zijn voor het maken van goede,
ruisvrije microfoon opnamen. Wij legden
in juni 1991 het probleem al voor aan
Sony. Woordvoerder Theo Bakcx erkende
toen op de hoogte te zijn van het
probleem en zegde een onderzoek toe.
Dat onderzoek, zo blijkt nu, heeft niet
geleid tot enig tastbaar resultaat. Zo
is ook uit onze woensdag uitzending
gebleken.

OP DE TESTBANK

Voor een objectieve beoordeling lieten
wij de geconstateerde ruis van de Sony
TCD-D3 nameten door Hans Beekhuyzen van
het blad Pro Audio Magazine. Eerder had
die een zeer positieve test van de
kleine digicorder gepubliceerd, waarbij
echter de microfoon ingang niet was
bekeken. Op ons verzoek legde hij ter
vergelijking ook een Casio portable DAT
recorder DA-7 op de testtafel. Deze is
bijna f.500,- duurder, wat groter en
ook wat steviger. Beekhuyzen heeft
beide machines doorgemeten en kwam
daarbij tot de volgende conclusies: bij
gebruik van een dynamische microfoon
ruist de Sony DAT duidelijk hoorbaar.
Onder dezelfde omstandigheden is de
Casio veel stiller en hier stoort de
altijd wel wat aanwezige ruis helemaal
niet. Het gaat om verschillen tot 6 dB
bij 1000-2000 Hz; het gemiddelde
verschil over het hele bereik is 4 dB.

DYNAMISCHE MICROFOON NIET GESCHIKT

Volgens Beekhuyzen is een dynamische
microfoon niet geschikt voor deze DAT
Walkman. In plaats daarvan raadt hij
een microfoon aan met meer signaal
afgifte, namelijk een electret.

In een telefonische reaktie zei Sony
dat het technisch niet mogelijk zou
zijn om een andere, ruisvrije microfoon
versterker in het inderdaad piepkleine
recordertje te bouwen. Een modificatie
van de microfoon ingang zit er dus
helaas niet in. Zo'n microfoon ingang
moet volgens de importeur ook meer
gezien worden als een extraatje,
waaraan geen hoge eisen mogen worden
gesteld. Men verwacht vooral dat de
gebruikers via de lijningang van de DAT
opnamen van CD's, platen en cassettes
zullen maken.

BEPERKING GEBRUIK

Helaas vermeldt de catalogus niets over
een dergelijke beperking van de
mogelijkheden... Wil men met de TCD-D3
in combinatie met dynamische microfoons
toch ruisvrije opnamen maken, dan moet
dat volgens Sony maar via een externe
microfoon versterker en de lijningang
van de DAT Walkman gebeuren. Op korte
termijn zal Sony niet in staat zijn een
dergelijke versterker te leveren. Er is
wel iemand met een ontwerp bezig, maar
het heeft geen prioriteit, aldus Sony's
zegsman.

WAT TE DOEN?

Wij concluderen dat Sony de ontevreden
DAT Walkman bezitters niet tegemoet wil
komen. De 'voorversterker in
ontwikkeling' zal er wel niet komen. U
kunt dus drie dingen doen:
1) Een aparte microfoon voorversterker
of een mengpaneel gebruiken;
2) Een electret in plaats van een
dynamische microfoon aansluiten;
3) Doorsparen voor een DAT recorder met
een volwaardige microfoon aansluiting;
4) Wachten op een nieuw model dat (zo
gaat het in de industrie) goedkoper en
beter is.

OF NOG WEER ANDERS?

Het kan ook nog dat het u allemaal niet
kan schelen, omdat u toch nooit iets
opneemt met een microfoon, en bovendien
helemaal niet zit te wachten op een
systeem dat afwijkt van de gewone
cassette. Op korte termijn kunt u dan
bij hetzelfde huis een prima Walkman of
semi- professionele cassette recorder
kopen. Misschien biedt DCC van Philips
straks wel een betere oplossing, of het
Mini Disc systeem van Sony, waarmee DAT
straks wellicht weer achterhaald is?
Chris van Offeren en Hans G. Janssen.

COMMENTAAR HANS BEEKHUYZEN

Na afloop van de woensdag- uitzending
stuurde Hans Beekhuyzen ons de volgende
reactie: Hartstikke leuk stukje over de
Sony DAT. Ik kan me echter niet
helemaal vinden in de conclusie zoals
door jullie presentatrice (Ingrid
Drissen) vermeld. Voor het maken van
professionele opnamen is de Sony
minstens net zo geschikt als de Casio;
wel liggen de accenten anders. De
kwaliteit van de A/D converters in de
Sony is duidelijk hoger dan die van de
Casio. Dat houdt in dat voor muziek-
opnamen de Sony te prefereren is, mits
je om de minder gevoelige microfoon
ingangen heen kunt. Dit kan door
gebruik te maken van (electret)
condensator microfoons. Deze zijn per
definitie beter geschikt voor muziek-
opnamen dan dynamische typen. Jullie
invulling van de term 'professioneel'
slaat vooral op het reporterwerk, zoals
jullie dat doen. En in dat specifieke
geval hebben jullie dan ook gelijk. In
(bijna) elk ander geval niet!

PROBLEMEN HUBBLE SPACE TELESCOPE

De Hubble Space Telescope (HST) stond
na zijn lancering in april 1990 al snel
volop in de belangstelling van de
media. Helaas was de reden hiervoor
niet het wetenschappelijke potentieel
van deze 'ruimtekijker', maar juist
problemen die de HST ervan weerhielden
zijn potentieel ten volle te kunnen
benutten. Na de lancering bleek
namelijk dat tijdens de produktie van
de spiegels voor de kijker een fout was
gemaakt: de hoofdspiegel was bijna
perfect glad geslepen, maar wel in de
verkeerde vorm... Het gevolg is nu dat
lichtstralen die de spiegel op
verschillende punten treffen, niet
worden weerkaatst naar een bepaald
brandpunt, maar verschillende
brandpunten hebben; dit verschijnsel
wordt sferische aberratie genoemd.

ONDERZOEK ZORGT VOOR VERBETERINGEN

Na de ontdekking van de sferische
aberratie werd al snel een onderzoeks
commissie ingesteld die moest uitzoeken
waar in het slijpproces van de spiegel
de fout was gemaakt. Het bleek dat een
instrument waarmee de vorm van de
hoofdspiegel gecontroleerd kon worden,
verkeerd was geconstrueerd. De
slijpfout was uiteraard niet meer te
herstellen, maar de uitkomst van het
onderzoek maakte het wel mogelijk om
met behulp van computers te compenseren
voor de aberratie. Zo bereikt de HST nu
toch een grote scherpte, al moeten
hiervoor wat concessies gedaan worden.

De HST is nu niet in staat om erg
zwakke objecten waar te nemen, omdat
door de verstrooiing ten gevolge van de
aberratie de lichtsterkte in de
telescoop nog verder afneemt. Bij
helderder objecten moet men de
belichtingsduur vergroten, soms tot 5
maal. De HST heeft desondanks
verbluffend scherpe opnamen opgeleverd,
en is nu in elk geval ten dele de
'ontdekkings machine' die aan de
Amerikaanse belasting betalers werd
beloofd.

NIEUWE PROBLEMEN

Naast de sferische aberratie had men
met nog enkele problemen te kampen in
het HST project. Bij het passeren van
de terminator (dag/nacht grens) zetten
metalen delen in de constructie van de
zonnepanelen uit, waardoor deze gaan
'klapperen', wat mogelijk metaalmoeheid
kan gaan veroorzaken. Het betekent ook
dat de telescoop hierdoor korte tijd
niet nauwkeurig kan worden gericht. En
dat richten levert mogelijk binnenkort
nog meer problemen op...

Voor de standregeling beschikt de HST
over een zestal gyroscopen (of gyro's),
waarvan er volgens het oorspronkelijke
ontwerp vier nodig zijn om de telescoop
nauwkeurig te kunnen richten, twee
andere moeten dienen als reserve.
Hoewel de geplande levensduur van de
gyro's 14 jaar was, begaf gyro 6 het in
december 1990 en in juli dit jaar gaf
ook gyro 4 de geest. Beide defecten
waren volgens de ruimtevaart
organisatie NASA te wijten aan de
gevolgen van kosmische straling. Sinds
het uitvallen van no. 4 werd gewerkt
met slechts drie gyroscopen, een dus in
reserve; verbazingwekkend genoeg werkte
de HST op deze manier zelfs beter! Nu
gyro 5 echter veel meer stroom
verbruikt dan gepland, waarschijnlijk
vanwege vuil in het mechanisme ervan,
is weer overgegaan op 4 gyroscopen.
Naar verwachting zal nummer 5 het nog
een jaar uithouden.

REDDINGSMISSIE

Al snel na de ontdekking van de
sferische aberratie werden er plannen
gesmeed voor een reddingsmissie in
1993, waarbij corrigerende optica zou
moeten worden aangebracht: lensjes die,
eenmaal aangebracht in de lichtweg van
de telescoop, moeten compenseren voor
de sferische aberratie, waardoor de
theoretische scherpte van de HST alsnog
moet worden bereikt. Mogelijk zal deze
maand nog besloten worden om eerder een
reddingsmissie te sturen, eventueel
volgend jaar al. Hoewel de corrigerende
optica dan nog niet klaar zal zijn, en
ook verbeterde zonnepanelen nog tot
eind '92 op zich laten wachten, zouden
enkele van de gyroscopen wel vervangen
kunnen worden. Mocht dit dan niet
gebeuren, dan kan de ruimte telescoop
met zijn zonnepanelen niet meer goed
gericht worden, en kunnen de
instrumenten door een stroomtekort
onherstelbaar beschadigd raken. Als de
vlucht wel plaats vindt, is het nog
maar de vraag of de NASA zich een
tweede reddingsmissie kan veroorloven
voor het oplossen van de overige
problemen.
(Yvo Krijgsman)

008 WORDT 06-8008

De telefonische inlichtingen dienst van
PTT Telecom krijgt met ingang van 1
november 1991 een nieuw telefoon
nummer. 008 wordt dan 06-8008. Het
tarief voor het bellen naar dit nummer
blijft gelijk: 15 cent per oproep. De
nummerwijziging is nodig omdat de
cijfer- combinatie 00 volgens Europese
afspraak met ingang van 1 januari 1994
zal worden gebruikt als toegangs nummer
voor internationaal telefoneren. Nu is
het internationale toegangs nummer in
Nederland nog 09.

Na 1 november zullen de telefoon
nummers 008 en 06-8008 nog enige tijd
naast elkaar bestaan. Nadat het nummer
008 buiten gebruik is gesteld, zullen
mensen die het nummer toch nog bellen
op een geluidsbandje worden verwezen
naar het goede telefoon nummer van de
telefonische inlichtingendienst.

De telefonische inlichtingen dienst van
PTT Telecom is na de telefonische
tijdmelding het meest geraadpleegde
telefoon nummer in Nederland, met circa
65 miljoen oproepen per jaar of ruim 5
miljoen gemidddeld per maand. Dit
aantal groeit jaarlijks.

