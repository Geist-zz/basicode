486, maa 06 apr '92

VEEL TEGENSLAGEN BIJ ATLAS-1 MISSIE

De wetenschappelijke missie van de
space shuttle Atlantis, met aan boord
het 'Atmospheric Laboratory for
Applications and Science' (ATLAS),
heeft te kampen gehad met nog enige
tegenslagen. Eerder in de vlucht hadden
instrumenten voor het opwekken en
bestuderen van poollicht, studie van
invloeden van gassen in de atmosfeer en
waarnemingen in het ultraviolet al de
geest gegeven (zie voor meer informatie
betreffende ATLAS-1 en deze defecten de
Beeldkranten nummers 483 en 485). Op
maandag 30 maart weigerde een Franse
telescoop, voor waarnemingen in het
ultraviolet, te functioneren. De
oorzaak hiervan zou gelegen zijn in een
defect in de besturings elektronica.
Deze nieuwe tegenslag betekende opnieuw
een besparing in het verbruik van
energie aan boord.

TOEGEVOEGDE VLUCHTDAG VEILIG GESTELD

Doordat eerder al enkele instrumenten
van de ATLAS-lading in het laadruim
waren uitgevallen, was een tamelijk
ruime marge ontstaan in de energie
voorziening. Vorige week zondag 29
maart werd dan ook besloten om de
vlucht met een dag te verlengen, zoals
ook bij de STS-42 vlucht in januari al
gebeurde. Net als toen werden ook nu
experimenten en verlichting, die niet
direkt nodig waren, uitgeschakeld om de
marge nog te verruimen.

De brandstofcellen die de experimenten
van energie moeten voorzien zijn vaak
de beperkende faktor voor de vluchtduur
van de shuttles. Dit jaar zullen we
echter de eerste vlucht zien van een
'Long Duration Orbiter', die een
verbeterde energie voorziening aan
boord zal hebben, aldus een vluchtduur
van zo'n twee weken mogelijk makend.

NIET-WETENSCHAPPELIJKE BEZIGHEDEN

Dat de astronauten aan boord hun
bezigheden niet beperkt hebben tot
wetenschap alleen, bleek afgelopen
maandag wel tijdens de
Oscar-uitreiking. Eerder al hadden de
bemanningsleden een opname gemaakt die
voor de uitreiking bestemd was, en die
per ongeluk live door de NASA werd
uitgezonden op NASA's Select
Television! Tijdens de uitreiking zelf
traden de astronauten ook live op, toen
zij aan 'Star Wars' regisseur George
Lucas een speciale onderscheiding
'uitreikten' voor zijn gehele oeuvre.

LANDING OP KENNEDY SPACE CENTER

De landing zou uiteindelijk, vanwege de
toevoegde vluchtdag, afgelopen
donderdag 2 april plaatsvinden op de
landingsbaan van de basis waar de
shuttle negen dagen eerder vertrokken
was. De laatste vluchtdag werd benut om
de experimenten uit te schakelen, de
resultaten van proeven op te ruimen en
de stoelen in de cockpit en het middeck
in hun positie voor de landing te
brengen.

Rond half een werden de twee motoren
van het Orbital Manoeuvering System
ontstoken om de Atlantis uit zijn
omloopbaan te halen. Een uur later
vloog de shuttle op landingsbaan nummer
22 van het Kennedy Space Center af, om
daar om 13:23 uur Nederlandse tijd aan
de grond gezet te worden. Na ruim negen
dagen was deze 46ste shuttlevlucht
achter de rug. Hoewel het openen van
het luik grote vertraging opliep,
konden de astronauten en experimenten
een uur na de landing de shuttle
verlaten. Maanden van evaluatie van de
resultaten kunnen beginnen.

MEER ATLAS-VLUCHTEN TER VERGELIJKING

Binnen een periode van elf jaar zullen
nog maximaal tien ATLAS-vluchten voor
studie van de aardatmosfeer volgen.
Door de resultaten van deze en volgende
vluchten te vergelijken, hoopt men de
menselijke invloed op de atmosfeer te
kunnen scheiden van de natuurlijke
invloed van de elfjaarlijkse cyclus in
de zonne- aktiviteit. Zo zal een beter
beeld van de invloed van de industrie
op de atmosferische vervuiling
ontstaan, en kunnen mogelijk nog
maatregelen genomen worden tegen de
kwalijke gevolgen hiervan. (Yvo
Krijgsman)

NORMALE ROUTINE AAN BOORD VAN MIR

Na terugkeer van een verblijf in
Rusland en Kazakhstan en het ter plekke
meemaken van alles, wat er rond de
Russisch-Duitse missie naar het
ruimtestation MIR verband mee hield,
waren een paar dagen acclimatisatie in
de 'shack' hard nodig. Maar er moest
worden aangepakt om nog even iets van
het samenvallen van de vlucht van MIR
en de STS-45 missie van space shuttle
Atlantis mee te pikken. Ook was het
weer wennen aan de nieuwe bemanning: na
de zo goed van elkaar te onderscheiden
Volkov en Krikalyov, zijn er nu weer 2
Aleksanders aan boord. Hun roepnamen
zijn Vityaz-1 en 2, maar deze worden
weinig gebruikt. Zij zijn beiden
radio-amateur, Viktorenko met U9MIR en
Kaleri met U8MIR. Van dit amateurisme
hebben zij de smaak nog niet helemaal
te pakken. UA3CR (Labutin) en RV3DR
(Samburov), die voor hun opleiding
hebben gezorgd, vertrouwen erop, dat
het net zulke enthousiastelingen zullen
worden als Manarov (U2MIR) en Krikalyov
(U5MIR). Gebleken is al, dat de Vityazy
grote belangstelling hebben voor packet
radio, maar t.n.t. is het in fone
uitkomen op 145.550 mc nog magertjes
geweest. Op 31 maart waren gedurende
een aantal omlopen MIR en Atlantis
binnen elkaars bereik (zelfs tijdens
doorgangen boven ons land), maar tot
een verbinding is het helaas niet
gekomen.

RADIOVERKEER NIEUWE BEMANNING

Dit verschilt niet van dat van de oude
bemanning. Zij hebben na het vertrek
van Volkov, Krikayov en Flade direct de
draad weer opgepakt: het aan de gang
houden van de leefsystemen, zorgen voor
de standregeling van het station en het
verrichten van reparaties en het
vervangen van apparatuur. Ruimtevaart
kopstukken gaven in gesprekken met mij
te kennen, dat zij zich zorgen maakten
over de toestand van MIR's basisblok en
dat dit binnen 2 jaar (met buitenlandse
subsidie) moet worden vervangen.

VRACHTSCHEPEN

De Progress-M10 werd losgemaakt van MIR
op 20 jan. 1992 te 0714UTC en is
verbrand in de atmosfeer. Tijdens de
ontkoppeling werd het experiment
'Mgnoveniye' (oogwenk) uitgevoerd
vanuit MIR: het met een Hasselblad
vastleggen van het wegvliegen en het
binnentreden in hogere ozonlagen van de
Pr-M10. De terugkeer capsule van de
Pr-M10 werd tijdig losgemaakt en landde
onbeschadigd op 229 km ten N. van
Karaganda.

De Progress-M11 werd op 13 maart 1992
losgemaakt van de voorzijde van het MIR
station en verbrandde in de atmosfeer.
Pr-M11 heeft, in tegenstelling tot vele
andersluidende berichten uit Oost en
West, GEEN terugkeer capsule aan boord
gehad.

Het door ons in Baykonur van dichtbij
bekeken vrachtschip Progress-M12 zal op
20 april 1992 worden gelanceerd. Over
het al of niet voorzien van dit schip
van een terugkeer capsule was op de
laatste dag van ons verblijf in Moskou
nog geen beslissing genomen. Ook
hierbij weer de onzekere factor, zoals
bij zoveel in de Russische ruimtevaart:
het geld.

OMZETTEN VAN SOYUZ-TM13

Voor het aandokken van de Soyuz-TM14
wilde men de achterste koppelpoort
(Kvant-1) gebruiken. Al gedurende 1
jaar had men, na problemen met de Kurs
antenne, deze poort voor automatische
koppelingen niet meer gebruikt. Om deze
poort vrij te maken maakte op 14 maart
1992 de Soyuz TM13 een vlucht van ong.
20 min. en koppelde aan de voorste
poort (doorgangs sectie).
Chris v.d. Berg, NL-9165/A-UK3202

KORTEGOLFNIEUWS: SABENA VERDWENEN

De nationale Belgische luchtvaart
maatschappij Sabena heeft haar
kortegolf frequenties opgegeven. In
plaats daarvan maakt Sabena nu gebruik
van de faciliteiten van Oostende Radio.
Het Belgische kuststation heeft, net
als bijvoorbeeld Portishead Radio
(Engeland) en Stockholm Radio (Zweden),
een reeks kanalen aan de operationele
lijst toegevoegd. Deze nieuwe
frequenties liggen doorgaans in banden
die aan vaste diensten zijn toegewezen
en de exploitatie vindt op commerciele
basis plaats. De afgelopen weken was
Oostende Radio onder andere actief op
23692 en 22935 kHz, uiteraard in upper
sideband (USB).

VREDESKORPS SAHARA

Sinds enige tijd zijn er vredestroepen
van de Verenigde Naties gestationeerd
in de Westelijke Sahara. Dit voormalige
Spaanse gebiedsdeel in noordwest Afrika
werd in de jaren zeventig door buurland
Marokko ingelijfd. Sindsdien vormt dit
woestijnachtige gebied het toneel voor
een militaire strijd tussen de troepen
van de Marokkaanse koning Hassan en het
Polisario bevrijdingsfront.

In het kader van de operatie MINURSO
hebben de VN drieduizend man naar de
Sahara gestuurd, om daar vrije
verkiezingen voor te bereiden. Er
bevinden zich ondermeer militaire
waarnemers, militaire politie, een
infanterie bataljon en een luchtmacht
ondersteuningsgroep, met 4 vliegtuigen
en 8 helicopters. Voor het leggen van
onderlinge verbindingen wordt onder
andere gebruik gemaakt van kortegolf
zenders, die ook in Nederland en Belgie
zijn gehoord. In de avonduren zijn er
MINURSO troepen vanuit verschillende
plaatsen in de Sahara ontvangen op de
frequentie 6736 kHz in upper sideband
(USB). Naast mobiele eenheden en
vliegtuigen zijn er stations
waargenomen in de hoofdstad Laayoun en
in Semara, een oude citadel net achter
de Marokkaanse verdedigings linie.
Verder is ondermeer het Polisarion-kamp
bij de Zuid-Algerijnse plaats Tindouf
gehoord. (Michiel Schaay)

ERIN GEFAXT!

Waarschijnlijk is NOS Scoop dit jaar de
allereerste 1 april-grapjas geweest.
Meteen na middernacht zou, in extra
zendtijd op Radio 4, het 'Basicode
vertaalprogramma voor de fax' worden
uitgezonden. Maar de NCRV-omroepster
wees de fans van Scoop er bij de
zender- sluiting fijntjes op dat het
inmiddels 1 april was! Veel luisteraars
hadden de grap niet door. Zelfs tijdens
het spreekuur op 2 april belden enige
luisteraars op, met de vraag waarom het
programma niet uitgezonden was... Scoop
kreeg bijna 200 aanvragen voor een
gratis fax-interface. Volgende keer
beter!

