452, maa 11 nov '91

MOBILOFOON TRUNKING SYSTEEM IN BOTLEK

PTT Telecom, district Rotterdam, gaat
aan 4 grote chemiebedrijven in het
Botlek gebied (ICI, AKZO, ARCO en DSM)
een gezamenlijk mobilofoon trunking
systeem leveren. Deze omvangrijke order
omvat circa 300 mobiele posten, zoals
mobilofoons en portofoons, een compleet
antenne systeem en de bijbehorende
centrale besturings eenheid. Het
systeem heeft een reikwijdte met een
straal van circa 3 kilometer, waarmee
het grootste deel van het Botlek gebied
wordt bestreken. Het mobilofoon systeem
zal in het eerste kwartaal van 1992
geleidelijk operationeel worden.

Bij de opzet van het mobiele
communicatie systeem, waarbij de
Stichting Radio- communicatie Rotterdam
is betrokken geweest, stond een
gemeenschappelijk hoge kwaliteits-
netwerk, dat veilig en betrouwbaar
moest zijn, voorop. Bovendien was de
permanente beschikbaarheid van
mobilofoon kanalen een absolute
vereiste. Vooral bij bestrijding van
calamiteiten is een gezamenlijk
mobilofoon systeem van groot belang.
Het systeem zal onder meer worden
gebruikt door bewakings en onderhouds
personeel en brandweer- en
EHBO-ploegen. (Bron: PTT Telecom)

TRUNKING TECHNIEKEN

De behoefte aan communicatie groeit
zeer snel. Bij mobiel gebruik kan geen
gebruik worden gemaakt van de
infrastructuren op het land zoals
telefoonlijnen. De communicatie dient
derhalve draadloos te geschieden,
waarbij gelet moet worden op een zo
efficient mogelijk gebruik van de ether
kanalen. Door de grote communicatie-
behoefte zal het duidelijk zijn dat
niet iedereen over een eigen,
ongestoord radiokanaal kan beschikken.
Het frequentie spectrum is immers
beperkt en grote delen zijn ingevuld
door de krijgsmacht en de omroep.

WEINIG RADIOKANALEN BESCHIKBAAR

Er zijn voor landmobiel gebruik grofweg
de frequentiebanden 146 t/m 174 en 450
t/m 470 MHz beschikbaar. Deze banden
moeten worden gedeeld door particuliere
gebruikers, de overheids diensten zoals
politie en brandweer, en landelijke
infrastructuren ten behoeve van
autotelefoon en semafoon. Buiten de
landelijke infrastructuren is het deel
dat overblijft voor communicatie zeer
beperkt en iedere gebruiker van een
radiokanaal zal te maken hebben met
medegebruikers. Indien gebruik wordt
gemaakt van bijv. toonsquelch (zie
Beeldkrant 444) zal men de
medegebruikers niet horen, maar het
radiokanaal kan uiteraard slechts door
1 gebruiker tegelijk worden benut. De
herhalings afstand, waarbij een
frequentie weer kan worden gebruikt,
bedraagt in Nederland circa 60 km. Dat
wil zeggen, dat een radiokanaal na 60
km door een andere gebruiker kan worden
benut. Bij goede propagatie hoort men
altijd een flink aantal medegebruikers
op hetzelfde kanaal.

KANALEN SAMEN GEBRUIKEN

Het is zo, dat bij normaal gebruik van
een radiokanaal men niet 24 uur per dag
en 7 dagen in de week zal zenden. De
belegging van het radiokanaal is
afhankelijk van het aantal mobiele
gebruikers, maar zal toch niet meer
bedragen dan zo'n 5 tot 10 procent van
de tijd. Dat betekent, dat een andere
gebruiker in de overige 90 procent van
de tijd gebruik kan maken van het
radiokanaal.

Bij telefoon verkeer wordt gebruik
gemaakt van dit feit. Elk telefoon
toestel heeft zijn eigen aansluiting
naar de centrale, maar van centrale
naar centrale gaan geen kabels voor elk
toestel naar overal in de wereld. Het
is in de praktijk zo, dat niet iedereen
tegelijk telefoneert. Wanneer wel
iedereen tegelijk zou telefoneren,
komen we tot het eind van de capaciteit
van de kabels van de centrale naar een
volgende centrale. Iets dergelijks
gebeurt in de praktijk wel eens,
bijvoorbeeld op nieuwjaarsmorgen zeer
vroeg, wanneer half Nederland de andere
helft van Nederland een goed nieuwjaar
wil wensen. De capaciteit van het
telefoon verkeer is dus eindig. Buiten
de genoemde pieken in telefoon verkeer
zal in de meeste gevallen, wanneer de
hoorn van de haak wordt genomen, er
kiestoon hoorbaar zijn en kan men de
verbinding met de gewenste abonnee
maken. Het gebruik zoals boven
omschreven noemt men trunking.

BEREKENING CAPACITEIT

Er bestaat een formule, waarbij
rekening wordt gehouden met het aantal
aansluitingen, het aantal gesprekken in
het spitsuur en de toelaatbare
stagnatiekans. Uit de formule komt een
cijfer met als grootheid Erlang. Een
Erlang is als een lijn 100 procent van
de tijd bezet is. In het algemeen weet
de Nederlandse PTT hoe lang de
gemiddelde gespreksduur is en hoeveel
er vanaf een aansluiting gemiddeld
wordt gebeld. Uiteraard wordt rekening
gehouden met uitbreiding van het aantal
aansluitingen. Het Erlang getal is dan
een maat voor het aantal benodigde
lijnen.

Vooral in de -dure- intercontinentale
verbindingen kan ook nog gebruik worden
gemaakt van een andere techniek: het is
mogelijk om zelfs een aantal kanalen te
delen met meer gebruikers dan er
kanalen zijn. In de spraakpauze heeft
men het kanaal niet nodig en kan het
dus aan een andere gebruiker worden
toegewezen. Uiteraard merken de
gebruikers niets van al het schakelen
in de verbinding.

TRUNKING EN RADIOCOMMUNICATIE

Ook bij radioverkeer kan gebruik worden
gemaakt van trunking technieken. Ook
hier wordt niet voor 100 procent van de
beschikbare tijd gebruik gemaakt van
het radiocommunicatie net. De werkwijze
is iets anders dan bij telefoon
verkeer, omdat de portofoons en
mobilofoons nu eenmaal niet met een
draadje vastzitten aan de centrale. In
rusttoestand staan de portofoons en
mobilofoons op een apart kanaal: het
organisatie kanaal. Op het organisatie
kanaal vindt uitsluitend data- verkeer
van en naar de mobiele apparatuur
plaats. Als een portofoon of mobilofoon
wordt aangezet, dan zoekt het apparaat
naar het organisatie kanaal. Als het
organisatie kanaal is gevonden, wordt
er een data telegram naar de centrale
verzonden, waarmee de portofoon zich
aanmeldt in het radionet. De trunking
centrale houdt bij welke apparaten zijn
aangemeld. Bij het uitzetten van de
portofoon wordt uiteraard het apparaat
weer afgemeld.

OPBOUW VERBINDING

Elke portofoon en mobilofoon heeft zijn
eigen oproepnummer. Als iemand vanaf
bijv. een portofoon een andere
gebruiker -een andere portofoon-
oproept, dan moet het oproepnummer van
de op te roepen portofoon worden
ingetoetst. Op het organisatie kanaal
wordt een data telegram verzonden naar
de centrale. In de centrale wordt in
een tabel gekeken of het is toegestaan,
dat de oproep plaats vindt. Indien de
oproepende portofoon inderdaad met de
op te roepen portofoon mag werken,
wordt gekeken of de op te roepen
portofoon is aangemeld aan het radio
systeem. De centrale verstuurt nu aan
de beide portofoons een data telegram
met daarin een commando om naar een
bepaald vrij kanaal te gaan. De beide
portofoons gaan dan naar het
betreffende kanaal en kunnen met elkaar
converseren. Het gehele spel van vraag
en antwoord duurt in een 'normaal'
trunkingnet circa 600 msec. In een AEG
trunkingnet wordt een speciaal protocol
gebruikt, waardoor de maximale tijd
slechts 300 msec bedraagt. Na een eind
telegram of na een bepaalde time out
gaan de beide portofoons weer terug
naar het organisatie kanaal. Indien de
op te roepen portofoon niet bereikbaar
is, wordt een bezet- toon naar de
oproepende portofoon gezonden.

ORGANISATIEKANALEN

Bij een groot trunkingnet kan gebruik
worden gemaakt van verschillende
organisatie kanalen. Uiteraard is het
organisatie kanaal vrij toe te wijzen,
en het systeem houdt bij of het
organisatie kanaal goed werkt. Om de
goede werking van het trunkingnet te
controleren wordt gebruik gemaakt van
een aantal zend/ ontvangers, waarbij
men precies weet, met welke veldsterkte
het signaal van de vaste post (de
hoofdzender) binnenkomt. Indien op een
van de kanalen een aantal malen geen
antwoord wordt gegeven op een data
telegram, wordt dat kanaal als gestoord
gemeld. Ook indien er een storing
optreedt op een van de kanalen wordt
dat kanaal uiteraard niet meer
toegewezen voor spraakverkeer.

LUCHTHAVEN SCHIPHOL

Een groot particulier trunkingnet in
Nederland staat op de luchthaven
Schiphol. Met een totaal van 48 kanalen
en 2500 portofoons is dat zelfs een van
de grootste trunking netwerken in de
wereld. Op Schiphol wordt, door de
relatief kleine oppervlakte van het
terrein, gebruik gemaakt van slechts 1
zender locatie. Op deze locatie staan
de 48 zenders en ontvangers, verdeeld
over 2 antennes. Voor de ondergrondse
ruimten en in de gebouwen wordt gebruik
gemaakt van stralende coax kabel. Op
het dak van zo'n gebouw staat een
antenne, gericht op de zend/ontvang
antenne. Na de antenne komt een duplex
filter om de zendfrequenties van de
ontvangst frequenties te scheiden. Aan
de zendende en de ontvangende kant zit
een breedbandige versterker, welke in
de zendrichting het op de antenne
ontvangen signaal versterkt en in de
ontvang- richting de signalen van de
stralende coax versterkt. Het zal
duidelijk zijn, dat de ingangen en de
uitgangen van de versterkers elkaar
niet mogen 'zien'. Met andere woorden:
de stralende coax moet goed zijn
afgeschermd van de antenne op het dak
van het gebouw. Met deze hulpmiddelen
is overal op het terrein van de N.V.
Luchthaven Schiphol een goede ontvangst
van de hoofdpost mogelijk.

TRAXIS

Een ander groot trunking netwerk in
Nederland is het nieuwe Traxis netwerk
van PTT Telecom. Met dit netwerk kan
(als alles gereed is) in heel Nederland
verbinding worden gemaakt met een
andere gebruiker. Ook hier geldt, dat
men gerechtigd moet zijn om de andere
gebruiker op te roepen. Het is mogelijk
om, net als overigens in het Schiphol
netwerk, zogenoemde 'closed user
groups' te formeren, waarbij oproepen
binnen de groep mogelijk is en buiten
de groep niet. In tegenstelling tot het
Schipholnet wordt in Traxis, behalve
van trunking technieken, ook gebruik
gemaakt van cellulaire technieken. Op
Schiphol heeft men aan 1 cel voldoende
om de gewenste reikwijdte te halen.
Indien Nederland als werkterrein wordt
gekozen, heeft men uiteraard aan 1
locatie niet genoeg. De gebruiker van
het Traxis net kan van de ene naar de
andere cel gaan zonder de verbinding
kwijt te raken. Er wordt dan van kanaal
gewisseld. Door het cellulaire en
trunking principe staat niet bij
voorbaat vast op welk kanaal (welke
frequentie) de communicatie zal plaats
vinden. Het systeem zal een vrije
frequentie toewijzen, uitsluitend voor
de duur van het gesprek. Daarna is de
frequentie weer vrij voor een andere
gebruiker.

TOT SLOT

Met trunking technieken is het mogelijk
om een groot aantal gebruikers te laten
werken met een beperkt aantal
radiokanalen. Omdat de trunking
centrale uitsluitend bruikbare kanalen
zal toewijzen, is het mogelijk om
communicatie te voeren zonder al te
veel storing. De frequentie banden voor
trunking netten liggen buiten de
gebruikelijke banden voor landmobiel
radioverkeer. Vooral in gebieden waar
de communicatie behoefte zeer groot is,
zal een trunking netwerk vele voordelen
bieden. Het nadeel van een trunking
netwerk is de intelligente
infrastructuur vanwege de hoge
investering, en de prijs van een
intelligent mobiel apparaat is circa
anderhalf maal zo hoog als die van een
conventioneel apparaat.

Jan van der Meij, PA0JMY.

