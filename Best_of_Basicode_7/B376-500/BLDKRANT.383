383, maa 04 feb '91

SPECIAL: TEST PSION MC200 EN MC400

Lezers van de Beeldkrant kennen de
vreugde van elke nieuwe elektronische
ervaring: trek een vers apparaat uit
zijn piepschuim, lees van de gebruiks
aanwijzing alleen de zin 'Gefeliciteerd
met de aankoop van dit kwaliteits
produkt en lees deze gebruiks
aanwijzing aandachtig', leg de gebruiks
aanwijzing ongeduldig opzij en zet het
Nieuwe Ding aan. Alles werkt! Zo ging
het ook met een exemplaar van de
nieuwste generatie schootcomputers, de
MC-serie van Psion. Batterijtjes erin
en op ontdekkingsreis...

FRAAI UITERLIJK

Het eerst dringt zich een esthetische
ervaring aan je op: hier hebben
ontwerpers van naam aan mogen werken.
Zo veranderde een apparaat ter grootte
van een forse directie-agenda in een
smaakvolle 'gadget' die in het kleinste
koffertje past: dichtgeklapt nog geen 5
cm dik, 31 cm breed, 23 cm diep. Er
hoort een draagbeugel bij, maar ook
zonder draagt e-e-n hand deze kilo en 9
ons met gemak. Aansluitingen,
batterijen en disks zitten vernuftig
achter schuifjes, klepjes en dekseltjes
weggewerkt. Schitterend design is
altijd functioneel. Of was het
andersom?

'MOBILE COMPUTER'

Ten onrechte noemt fabrikant Psion zijn
lichtgewichten 'mobile computers', een
nogal zwaarwichtige aanduiding. Daarbij
denk ik eerder aan gigantische
opnamestudio's in vrachtwagens om
popconcerten in stadions te registreren
en aan vervaarlijke ME-kolonnes. In elk
geval niet aan iets handzaams als de
eerste echte schootcomputer. Laat je
dus niet afschrikken door z'n naam: de
mobile computer is op dit moment wel
degelijk de kleinste en lichtste
volwaardige computer.

NOTEBOOK-COMPUTER VAN HET JAAR

Op uitnodiging van het Duitse computer
vakblad Chip riep onlangs een jury van
internationale computer journalisten
deze Psion Mobile computer uit tot 'de
computer van het jaar 1990' in de
categorie notebook computers.

Psion heeft -vooral in Engeland- naam
gemaakt met de Organiser, een
bijzondere zakcomputer die weliswaar op
een PC is aan te sluiten maar de
beperkingen van een klein toetsenbord
kent. Met de Mobile Computers MC200 en
MC400 zijn alle bezwaren van het te
kleine apparaatje ondervangen. De
toetsen werken ideaal, printer en modem
zijn direct aan te sluiten, programma's
en gegevens zijn snel te laden en weg
te schrijven. Dat gebeurt van en naar
de SSD's (Solid State Disks), ook wel
'flash disks' genoemd. Deze handzame
kaartjes mogen dan niets te maken
hebben met een disk, ze gedragen zich
echter wel als diskettes in een drive.
Omdat er niets draait kost deze
opslagmethode geen stroom. Daardoor
heeft de MC voor de overige functies
aan acht penlites genoeg om ruim zestig
uur te werken. Vergelijk dat eens met
de accu-duur van slechts vier uur van
een nu nog populaire laptop als de
Panasonic CF150 van f2000,-. Bovendien
is de toegangstijd veel sneller dan die
van een conventionele drive. SSD's
zullen in de nabije toekomst steeds
vaker worden toegepast. Psion loopt
ermee voorop.

MUIS WORDT WERKLOOS

Je hebt je hand vol aan een muis. Ook
al zit hij in de houdgreep tussen duim
en middenvinger, de wijsvinger hangt er
stand-by boven om hem elk moment op de
kop te kunnen tikken. Van ringeling en
het kleine ding wordt weliswaar niet
veel verwacht -die bungelen er maar wat
doelloos naast- maar toch: een muis is
een handenbindertje. En dat terwijl je
die muis er alleen op nahoudt om hem af
en toe eens ergens met de neus op te
drukken, meer wordt er niet van het
stomme beest verwacht. Dat kun je zelf
met e-e-n vinger toch beter?

De Mobile Computer van Psion gaat daar
ook van uit en heeft onder het scherm
een aanraakvlak, waarop je met je
vinger het pijltje op het scherm
stuurt. Dat gaat veel directer. Je
hoeft ook nooit mis te grijpen want de
vinger is altijd bij de hand.

Zoals iedere Windows kenner weet, leer
je in elk nieuw programma al snel wat
de short-cuts zijn, die het aanwijzen
en 'clicken' overbodig maken. Ook de
programmatuur in de MC200 biedt die
mogelijkheid royaal. Waar de vinger
heengaat -naar het 'pad' of de toetsen-
is een kwestie van eigen voorkeur, maar
de keuze mogelijkheid is er
voortdurend.

BEELDSCHERM

Zowel de Psion MC200 als de MC400
beschikken over 256 kb aan intern
RAM-geheugen. De type- aanduidingen
houden dus geen verband met de grootte
van de geheugens, maar met die van het
scherm. De MC200 dankt zijn naam aan de
(640 x) 200 pixels, de MC400 heeft er
(640 x) 400. De laatste laat ruim 48
regels tekst op het scherm zien als het
maximale window en de kleinste letter
van de tekstverwerker is gekozen. Dat
is meer dan wat mijn PC-monitor laat
zien.

Door genoegen te nemen met het kleinere
beeldscherm van de MC200 kun je
ongeveer duizend gulden verdienen.
Omdat het scrollen soepel gaat, wordt
dat halve beeld niet eens als een
ernstige praktische beperking ervaren.
Bovendien switch je zo met gemak tussen
de verschillende functies dat de
beperkte ruimte toch steeds een goed
overzicht biedt. Je moet alleen niet
allergisch zijn voor LCD (om precies te
zijn: een supertwist blauw/wit scherm)
en de moeite nemen om de juiste
lichtval op elke werkplek en elk moment
van de dag en nacht te kiezen.

Het window van de tekstbewerker kan de
tekst laten zien in drie verschillende
ingebakken lettertypes. De standaard
systeemletter is het fraaist, 'system
mono' kennen we van de goedkoopste
9-pins matrixprinters en 'system small'
is het beste compromis tussen nog net
leesbaar en het grootste aantal regels
op het scherm.

Al die bedenkingen gelden niet voor het
duidelijke scherm van de MC400. Dat is
een zgn. 'retardation' scherm dat ook
onder minder gunstige omstandigheden
buitengewoon helder afleesbaar blijft,
hoe je je ook wendt of keert. Type
MC200 kent precies dezelfde
mogelijkheden als die van de Computer
van het Jaar. Door de concurrerend
geprijsde MC200 in het programma op te
nemen geeft Psion als het ware kopers
die genoegen nemen met een klein
beeldscherm een fikse korting op de
MC400.

SOEPELE TEKSTVERWERKER AAN BOORD

Engelsen noemen TEKSTverwerkers meestal
ten onrechte WORD-processors. Psion
weet wel beter, want de MC200 heeft
standaard een krachtige Text Processor
die vanaf de eerste minuut prettig
schrijft. U zult alle mogelijkheden
herkennen van Macintosh- of andere
Windows- programma's. Nooit was een
nieuw apparaat zo snel vertrouwd.

Bij het testmodel werd (in flash-EPROM)
ook het Psion spreadsheet- programma
meegeleverd. Het doet alles wat
baanbrekers als Lotus en Symphony ooit
ontwikkelden, maar dan natuurlijk veel
gemakkelijker, door de grafische
interface. Een database programma zit
in de standaard uitrusting, als
krachtige ondersteuning van de
agenda-functie.

INGEBOUWDE HULPJES

Hoe handzamer een laptop is, des te
vaker heb je hem overal waar je gaat
bij je. Alleen verslaat hij de agenda
op punten. Er is een koppeling met de
alarm-functies die zo simpel werkt dat
je voor het geringste geheugen steuntje
zijn wekkertje zet. Optioneel is de
mogelijkheid, spraak-opnames te maken
via het ingebouwde microfoontje: het
weergeven van een korte boodschap is
dan aan de wekker gekoppeld. Verder
ontbreekt een rekenmachine natuurlijk
niet.

WEDERZIJDS BEGRIP

Misverstanden liggen in elke verhouding
op de loer, maar na de liefde op het
eerste gezicht is het prettig te merken
dat jij en de MC elkaar ook nog eens
goed begrijpen. Via duidelijke
dialoog-windows wordt met dit apparaat
gecommuniceerd. Als je midden in een
tekst moet pauzeren zet je deze laptop
gewoon uit - zonder tekst te saven of
programma's te sluiten. E-e-n druk op
<On> oftewel <Esc> en je kunt zonder
meer verder waar je was gebleven.

TOETSEN

Hoe platter een laptop, hoe moeilijker
het is om de toetsen nog enigszins
ergonomisch te plaatsen. Door elke rij
steeds iets meer te laten hellen is
Psion erin geslaagd het toetsenbord van
de PC te benaderen - en dat van de
goedkopere klonen te overtreffen. De
complete computer is uiteindelijk
compacter dan enkel het toetsenbord van
een PC.

LAPLINK NOODZAAK

Psion ontwikkelde een MS-DOS programma
dat de mobile computer met een PC laat
communiceren. Door geen diskettes maar
'flash disks' te gebruiken mag deze
machine dan zijn tijd vooruit zijn, op
de PC werken we allemaal nog met
diskettes. Toch willen we graag over en
weer gegevens uitwisselen. Dat is een
kwestie van een kabeltje tussen de
RS232-poort van de MC en een seriele
COM-poort van de PC. Vervolgens wordt
op de PC het communicatie programma MC
Link gestart en op de MC het
betreffende icoontje aangeklikt.

COMMUNICATIE-PROBLEMEN

Tenminste, zo eenvoudig kan het wel,
maar niet op iedere PC. Op mijn eigen
XT-kloon waren er problemen en ondanks
snelle en vriendelijke hulp van Psion
Nederland bleven ze bestaan.
Een tweede poging op een Headstart XT
leverde twee perfect communicerende
vaten op. Zelfs het grootste document
was in no-time overgeseind, de baudrate
bedroeg maar liefst 19.200! De
conclusie was toen, dat het aan mijn
Taiwanese kloon moet hebben gelegen.
Op de Scoop-redaktie werd een extra
check uitgevoerd. En die viel opnieuw
in het nadeel van MC Link uit: het
programma crashte weer herhaaldelijk en
pas na veel gepuzzel konden files
worden uitgewisseld (op 9600 baud).
Daarbij is de commando- structuur in MC
Link onnodig ingewikkeld: die staat
zelfs lijnrecht tegenover het
gebruiksgemak van de Psion MC.

PRINTEN VIA DE PC

Laat dat seriele kabeltje overigens
maar stand-by uit de PC hangen, want
zodra de MC in zijn mobiele bestaan
even terugkeert op het bureau om bij te
tanken, kun je via dezelfde verbinding
de op de PC aangesloten printer ook
voor de MC gebruiken. Daarvoor wordt
het MS-DOS programma MC Print
meegeleverd.

MS-DOS PORTABLE OVERBODIG

Een soepele data-overdracht tussen
laptop en PC via de kabel maakt de
noodzaak van een MS-DOS portable
overbodig. De laptop wordt als
stand-alone gebruikt, waarbij de
zegeningen van de grafische interface
elke gedachte aan DOS verdringen.
Teksten en gegevens worden via het
kabeltje aan de zware jongens
doorgegeven. Hoewel de Psion MC al
miniem van afmetingen is, past er nog
een modem in, zodat ook op die manier
output aan andere machines kan worden
aangeboden. Waarom zou je dan per se
nog een DOS laptop wensen? In plaats
daarvan liever een apparaat dat op de
toekomst is gericht door de nieuwste
technologie in te zetten.

PSYCHOLOGISCHE VERANTWOORDING

Direct na het in gebruik nemen van het
test-exemplaar begon ik een eerste
versie van mijn bevindingen op het
slachtoffer zelf te schrijven. Zonder
het te merken is het verhaal gaandeweg
steeds positiever geworden. Heb ik dit
alles zelf ingetikt of is er zoveel
artificiele intelligentie ingebouwd dat
de test zichzelf schreef? Ik vrees dat
je er gewoon niet zo snel aan went om
met zoveel slimheid op je knieen te
zitten. De wisselende ervaringen met de
verbinding tussen MC en PC vormen de
enige domper op de feestvreugde.

CONCLUSIE

Met het beperkte hoofd in de handen kom
ik alleen nog maar op weer een wervende
constatering: 'Het grote gebruiksgemak
en het lage stroomverbruik zijn de
voordelen die de Mobile Computers van
Psion met de techniek van morgen,
vandaag al bieden.' Scoop, geef me snel
een vers apparaat dat rammelt, want ik
moet deze ervaring nodig compenseren...

Dick Klees, met dank aan Theo van
Woerkom, Omroep Computer Club.

PRIJS EN INFORMATIE

De prijs van de Psion MC200 bedraagt
f1895,-. De MC400 heeft als adviesprijs
f2795,-. Beide prijzen zijn exclusief
BTW.

Nadere informatie is verkrijgbaar bij
Psion Nederland, Zandsteen 54, 2132 MR
Hoofddorp, tel. 02503-21444.

Tot slot verwijzen we naar een eerdere
test (in Beeldkrant 355 van 22 oktober
1990) van de Psion MC600, een MS-DOS
laptop.

