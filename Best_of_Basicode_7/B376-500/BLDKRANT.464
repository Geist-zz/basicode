464, maa 30 dec '91

METEOSAT-2 BEGRAVEN OP RUIMTEKERKHOF

Begin deze maand is Meteosat-2, na een
lange diensttijd, naar het
ruimtekerkhof gezonden. In het European
Space Operations Centre (ESOC) werd een
commando gegeven om de baan van de
satelliet zo'n 700 km te verhogen, om
daarmee ruimte voor andere
geostationaire kunstmanen vrij te
maken. De satelliet heeft lang
geparkeerd gestaan op dezelfde plaats
boven de aarde op 35800 km boven de
evenaar, 10 graden westelijk. Deze plek
wordt echter gebruikt voor een
toenemend aantal andere
telecommunicatie- en weersatellieten
die op deze hoogte lijken stil te
staan.

Door Meteosat-2 voor de laatste maal op
de motor naar een hogere baan te
brengen vermindert men de kans op een
botsing met een nieuwe satelliet. In
een 700 km hogere baan blijft hij
langdurig om de aarde cirkelen zonder
verder een bedreiging te vormen. ESA
heeft besloten deze laatste manoevre
bij alle satellieten toe te passen, die
aan het eind van hun levensduur zijn
gekomen.

LAATSTE MANOEUVRE

Voor deze laatste manoeuvre had men een
klein restje stuwbrandstof
gereserveerd. In vier fasen werd de
afgedankte satelliet omhoog gestuurd.
Het restje brandstof werd hierbij
gebruikt om de kunstmaan zo hoog
mogelijk te krijgen. Daarna zijn de
zenders uitgezet.

Meteosat-2 werd in juni 1981 door een
Ariane raket gelanceerd en heeft
sindsdien 284.000 plaatjes van de aarde
gemaakt. Na augustus 1988, toen
Meteosat-3 in bedrijf kwam, werd hij
als reserve satelliet gebruikt. Na tien
jaar in de ruimte functioneerde hij nog
perfect, maar raakte de brandstof
(hydrazine) op, waarmee men de
satelliet precies op zijn plaats houdt.

SINDS 1977 IN DE RUIMTE

Europa's allereerste Meteosat werd in
1977 gelanceerd. Het was wel nog een
experimentele satelliet. In 1981 volgde
de tweede en in 1988 de derde. De
satelliet weerbeelden werden in die
tien jaar populair door de prachtige
wolkenfilms die men op TV vertoont. Om
die reden en ook gezien de ervaringen
opgedaan met de eerste drie satellieten
werd tegen het eind van het decennium
het Meteosat Operational Programme
gestart met nieuwe kunstmanen.
Meteosat-4 (MOP-1) ging in 1989 in
dienst, Meteosat-5 in 1991.

ESOC is belast met de controle van de
satellieten door de Europese
meteorologische satelliet organisatie
Eumetsat, die in 1987 werd opgericht en
met veel succes satelliet beelden voor
weers voorspellingen exploiteert.
Daarnaast zijn er ook duizenden
weeramateurs die de beelden van
Meteosat kunnen ontvangen die via de
ingebouwde relais zenders op aarde
bewerkt zijn. (Hans Janssen)

NORTON UTILITIES: OP TWEE SPOREN

Norton heeft bij het ontwikkelen van
nieuwe utilities een heel andere weg
ingeslagen dan Central Point met
PCTools. Norton is zijn programma's
gaan opsplitsen voor de rasechte DOS
gebruikers en de Windows fanaten, een
legertje mensen dat zich gestaag
uitbreidt. De meesten onder ons zouden
zeker ook Windows gaan gebruiken als
daar niet zo'n grote, liefst
80386-computer voor nodig zou zijn, met
erg veel megabytes geheugen. Onlangs
verscheen Norton Utilities 6.0, eerder
hier ook besproken. In die versie, een
nog wat verbeterde versie 5.0, die ook
al heel goed was, wordt met geen woord
gerept over Windows. Wel levert Norton
in versie 6.0 een kleine, maar
krachtige eigen DOS mee, die van belang
kan zijn wanneer men met ruimte moet
woekeren. Of als men specifieke zaken
vanuit DOS wil regelen waar Microsoft's
versie niet in voorziet. Voor Windows
heeft men echter een aparte 'utilities'
uitgebracht. Hij heet Norton Desktop
voor Windows, en de ontwerpers hebben
er kennelijk plezier in gehad om hem zo
fraai mogelijk op te tuigen.

FRAAIE VORMGEVING DESKTOP

Desktop is geheel grafisch
georienteerd. Wie gewend is zijn System
Information (SI) op te roepen en daar
allemaal getalletjes en lijsten te
krijgen, kijkt zijn ogen uit. In fraaie
kleuren en driedimensionale grafieken
worden de prestaties van 'deze'
computer uitgezet tegen bekende
Compaq's en IBM-typen. Alle programma
onderdelen hebben fraaie ikonen en zijn
gemakkelijk in Windows op te roepen en
'smoelen' perfect. Dat wil zeggen: men
heeft de grafische mogelijkheden zoveel
mogelijk uitgebuit en er zijn vast
grafische ontwerpers aan te pas gekomen
om dit pakket zo'n gelikt uiterlijk te
geven, uiteraard in kleur, want dat is
natuurlijk ook zo'n eis die als bijna
vanzelfsprekend geldt voor een computer
die 'draait' onder Windows.

BEELDBUISBESCHERMER

Een van de mooiste voorbeelden van
uiterlijk schoon is de screensaver:
Sleeper. Het programma onderdeel tovert
het scherm om in de gebruikelijke
sterren- nacht of schakelt de beeldbuis
op zwart. Daarnaast is het mogelijk om
dansende lijnen, grafische figuren of
zelfs een aquarium te simuleren.
Tientallen mogelijkheden zijn er om
variaties aan te brengen in al deze
kleur- of zwartwit effecten, wat
snelheid betreft en aantal lijnen,
cirkels of bijv. vissen, die men wil
langs zien zwemmen.

REKENMACHINES OM VAN TE WATERTANDEN

Twee rekenmachines levert uitgeverij
Symantec mee met Norton's Desktop: een
boekhoudversie en een
wetenschappelijke. Ze zijn zo mooi
gestileerd dat je ze het liefst van het
scherm zou plukken. Allebei hebben ze
hun specifieke voordelen, zoals de
telstrook bij de boekhoudkundige.

Wie creatief met Windows omgaat maakt
zijn eigen oproepbare programma's. Als
daar DOS toepassingen bij zijn, krijgt
men van Windows saaigrijze DOS
venstertjes toegewezen. Dat is nu
afgelopen. Norton Desktop levert geheel
in dezelfde glamourstijl een ikonen-
editor waar iedereen mee uit de voeten
kan. Vele voorbeelden zijn meegeleverd,
die men soms alleen maar de naam van de
toepassing hoeft te geven om ze in
Windows makkelijk herkenbaar te laten
meedraaien.

UTILITIES NIET VERGETEN

De 'oude' utilities zijn ook allemaal
present, maar in een heel ander jasje.
Norton Backup is in deze verzameling
geintegreerd, evenals Diskcopy, Format,
Diskdoctor en Scheduler, een toepassing
die automatisch iets kan regelen, zoals
het maken van een backup of het bellen
van een databank op vaste tijden.
Undelete of Unerase is natuurlijk nog
steeds aanwezig, maar zal in de
praktijk bij deze versie weinig nodig
zijn. Twee programma onderdelen dienen
daarvoor. Op DOS-niveau wordt een
trashcan (prullemand) aangemaakt waar
alle gewiste files in verdwijnen. Pas
na een aantal dagen worden ze werkelijk
gewist. Met Smarterase op
Windows-niveau kunnen gewiste files
weer worden teruggehaald of juist
gewist; zo kan men snel onderhoud doen.
Ook maakt Norton bij het opstarten elke
keer een 'image' van de harde schijf,
zodat het restaureren (als er tijdens
de computer sessie iets mis gaat) niet
meer zo'n heksentoer is. Norton weet
dan welke files beschadigd zijn geraakt
en waar ze te vinden.

SHREDDER: ALLESVERNIETIGER

Met zo'n programma als Norton is het
dus een kunststuk om iets kwijt te
raken. Op een of andere manier kun je
het altijd wel weer terug toveren, uit
de prullemand of gewoon met Unerase.
Dat komt geheimhouding niet ten goede
als iemand anders ook op jouw computer
werkt of over jouw schijven kan
beschikken. Daarom is er een functie
die geen weg terug biedt: de Shredder.
Deze file-vernietiger schrijft op de
plaats van de onleesbaar te maken file
allemaal rommel, zodat er echt niets
meer van terug te vinden is. Trouwens,
als u wegloopt bij uw machine, en hij
gaat op zwart door de screensaver, kunt
u de zaak zo opstellen dat de machine
niet meer werkt totdat iemand het
wachtwoord heeft ingetypt; dat kan
gewenst zijn als men met een 'gevoelig'
document bezig is, hetzij spreadsheet
of tekst.

Twee extra's nog: de Viewer, waarmee
men even snel de bij Windows
gebruikelijke file- formaten kan zien,
en SuperFind, een programma dat in
staat is om files naar soort, datum,
grootte, naam, deel van een naam, deel
van de in het programma gebruikte tekst
op een of alle drives op te sporen.

MOOISTE VOOR HET LAATST

Het beste van Norton heb ik voor het
laatst bewaard. Norton kent twee
programma onderdelen die, boven op
Windows draaiend, de flexibiliteit van
Windows en de scherm indeling
aanzienlijk vergroten. Het zijn Quick
Access en Desktop. Beide programma's
maken het werken met Windows tot een
lieve lust, omdat zij het schakelen
tussen de verschillende programma's
overzichtelijk en makkelijk maken.
Bestands beheer is net zo eenvoudig als
op een Macintosh: je sleept documenten
of hele mappen van de ene kant van de
computer naar de andere, zonder
moeilijke DOS-namen (of erger:
commando's) te moeten gebruiken. Ook
NewWave van HP doet zoiets, maar neemt
veel meer ruimte in (13 Mb) dan Norton
en vertraagt ook sterker. Het is een
hele schil boven Windows, terwijl
Desktop zich in Windows nestelt en de
file manager (van Windows zelf) in de
kortste keren doet vergeten. Dit is een
logge, DOS-achtige applicatie die ook
Microsoft zelf niet erg geslaagd vindt.
Welke kant het met de file manager op
zal gaan in een nieuwe versie van
Windows toont zowel Norton Desktop als
de file manager die nu al in MS Word
voor Windows 2.0 gebakken zit. De gele
mapjes en documenten van beide
programma's lijken sterk op elkaar. Het
gebruikersgemak ligt, zoals gezegd, het
meest op het niveau van het Macintosh
grafisch interface. Met Desktop worden
het moeilijke tijden voor de DOS-
fanaten, maar mooie tijden voor de
computer hardware verkopers. Want ook
Norton komt pas tot zijn recht met
Windows en een aanbevolen 3 Mb (min. 1
Mb) werkgeheugen, 5,5 Mb extra
schijfgeheugen en liefst een 80386 of
80486 processor natuurlijk, al zal het
met een 80286 mogelijk ook nog werken.
(Hans Janssen)

Bij Norton Desktop van Symantec bestaat
geen update mogelijkheid (eerste
versie). Wel is een demo van f82,-
verkrijgbaar. Het hele pakket kost
f390,- inclusief BTW, bij importeur
Kern Software Products, Kanaalweg 159,
2321 JZ Leiden, tel. 071-355655.

NIEUWJAARSWENS

We zijn alweer aan het einde van 1991
beland. Wat 1992 ons zal brengen is nog
onzeker, maar het belooft in veel
opzichten een jaar met interessante
ontwikkelingen te worden.

De Scoop-redactie wenst u allen een
'bitrijk' en voorspoedig 1992 toe. Ook
willen we u graag de volgende 'wijze
raad' meegeven: maak voor volgend jaar
eens een aantal SLECHTE voornemens. Als
u die niet weet te realiseren, dan is
dat alleen maar gunstig!

