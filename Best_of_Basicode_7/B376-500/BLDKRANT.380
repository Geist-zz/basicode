380, maa 28 jan '91

BEELDKRANT SPECIAL: TELEX

Telex is een wereldwijd beproefd en
betrouwbaar telecommunicatie systeem
dat al bijna 60 jaar een belangrijke
functie inneemt in de wereld van de
tekstcommunicatie.
De naam TELEX is een samentrekking van
'TELeprinter EXchange'. Met een telex
verbinding kunnen berichten worden
verzonden die in leesbare vorm bij de
'ontvanger' direct op papier worden
afgedrukt. De tekst wordt in de
apparatuur gecodeerd volgens een
internationaal vastgestelde norm, het
internationale telegraaf alfabet nr. 2.
Aan de ontvangzijde wordt deze codering
door de apparatuur gedecodeerd en
vervolgens in leesbaar schrift op
papier gezet.

RTTY

Ook via radioverbindingen wordt telex
veel toegepast. Neem bijvoorbeeld
persagentschappen en meteostations op
de kortegolf, welke uitzenden in RTTY.
Dit is een verkorting van Radio
TeleTYpe. Hoewel tegenwoordig al veel
met computers gewerkt wordt, is het
gecodeerde telex signaal nog steeds
gebaseerd op het principe van de telex.
Ook in de hobbysfeer is men al vele
jaren met dit systeem werkzaam en ook
daar is het nog steeds bij velen
aktueel.

CODERING

Het telex signaal bestaat in elk geval
uit 5 code-elementen, welke ieder
stroomvoerend of stroomloos kunnen
zijn. Daarmee kunnen dus '2 tot de
macht 5' = 32 verschillende combinaties
worden gemaakt (letters, cijfers en
leestekens). Er is geen onderscheid
tussen hoofd- en kleine letters.
Voor het synchroon laten werken van de
telex machines wordt voor en na elk
verzonden teken een start- en een
stopsignaal meegezonden. Het
startsignaal is altijd stroomloos, het
stopsignaal altijd stroomvoerend.

TRANSMISSIESNELHEID

Hieronder verstaat men de snelheid
waarmee de impulsen van de toegepaste
code op elkaar volgen. Omdat de
code-elementen niet allemaal gelijk in
lengte zijn, is overeengekomen dat
onder 'transmissie snelheid', de
maximaal optredende snelheid wordt
verstaan. Deze wordt dus bepaald door
de duur van het kortste code-element
dat kan voorkomen.

BAUDOT

Als eenheid van transmissie snelheid is
gekozen de snelheid van 1 element per
seconde. Deze is 'Baud' genoemd, naar
Baudot. Is bijvoorbeeld de duur van het
kortste code-element 1/A seconde, dan
is de transmissie snelheid A Baud.
De transmissie snelheid bepaalt
voornamelijk de eisen die aan alle
delen van een telex verbinding gesteld
moeten worden (zender, relais,
verbinding, ontvanger, enz.) en is van
zuiver technisch belang.

SEINSNELHEID

De transmissie snelheid is geen directe
maat voor de duur van het overbrengen
van een bericht. Deze duur wordt
bepaald door de seinsnelheid. Hieronder
wordt verstaan de snelheid waarmee de
letters en cijfers, waaruit een bericht
bestaat, worden overgebracht. Deze
snelheid is o.a. van de volgende
factoren afhankelijk:
1. de transmissie snelheid;
2. de maximale snelheid die het toestel
toestaat;
3. de vaardigheid van de
telegrafist(e).
De seinsnelheid wordt uitgedrukt in
woorden per minuut (wpm).

START/STOP PRINCIPE

De gelijkloop van de telexmachines
wordt (werd) zoveel mogelijk bevorderd
door motoren met snelheids- regulateur
of synchrone motoren toe te passen.
Omdat ook daarmee geen volkomen
gelijkloop was te bereiken, heeft men
een kunstgreep toegepast. Na elk teken
staat n.l. het ontvang mechanisme van
de machine even stil tot er weer een
nieuw teken wordt uitgezonden,
respectievelijk ontvangen. De snelheids
verschillen worden zodoende beperkt tot
die, welke binnen 1 teken kunnen
voorkomen. Voor dit systeem (start/stop
principe) is het echter nodig dat de 5
code- elementen worden voorafgegaan
door een stroomloos start-element en
gevolgd door een stroomvoerend
stop-element. Het ontvang mechanisme
wordt door het start-element voor 1
omwenteling vrijgegeven en na
beeindiging daarvan door het
stop-element weer tot stilstand
gebracht.

CODE-OPBOUW

Uitgaand van een transmissie snelheid
van 50 Baud, bedraagt de tijdsduur van
1 code-element 1/50 sec = 20 msec. De
tijdsduur van een start-element is even
lang als die een code-element. Van het
stop-element is de tijdsduur 1,5 maal
die van een code-element, dus 30 msec.
In totaal duurt een teken 1+5+1,5 = 7,5
maal 20 msec. = 150 msec (bij 50 Baud).
Het start/stop principe verlaagt de
sein snelheid aanzienlijk. Bij een
transmissie snelheid van 50 Baud is de
seinsnelheid (50/7,5) maal 60 = 400
tekens per minuut.

COMBINATIES

Het beschikbare aantal van 32
combinaties is niet voldoende om alle
letters, cijfers, leestekens enz. over
te brengen. Voor de cijfers en
leestekens heeft men gebruik gemaakt
van dezelfde combinaties als voor de
letters. En wel door het voorafgaan van
de functies 'wisselen van letters naar
cijfers' of terug 'wisselen van cijfers
naar letters'. Daarvoor zijn twee
combinaties nodig. Drie combinaties
zijn bestemd voor de functies 'spatie',
'terugloop wagen' (carriage return) en
'nieuwe regel' (line feed). In totaal
worden dus 26+2+3 = 31 combinaties
gebruikt. De 32-ste wordt doorgaans
niet gebruikt, of alleen voor
administratieve doeleinden. De
combinaties 'bel' en 'met wie' worden
gegeven na voorafgaande 'wisseling naar
cijfers'.

WOORDSNELHEID VERSUS BAUDRATE

In sommige tabellen van RTTY stations
wordt de snelheid waarmee wordt
uitgezonden gegeven in woorden per
minuut (wpm). Deze snelheid kunnen we
omrekenen naar de baudrate (bd). Omdat
we bij deze aanduiding van de
transmissie snelheid moeten uitgaan van
een gemiddelde (niet alle woorden zijn
even lang), nemen we daarvoor het woord
PARIS. Achter elk woord of cijfergroep
volgt een spatie, zodat een woord
gemiddeld uit 6 tekens bestaat. We
zeiden al dat 1 teken een 'lengte'
heeft gelijk aan de tijdsduur van 7,5
code-element. Een woord komt dus
overeen met de 'lengte' van 6 maal 7,5
= 45 code-elementen.

OMREKENEN

De woord-snelheid kunnen we nu
omrekenen met de formule:

  wpm
-------- x 45 = .. bd
60 (sec)

Bij 60 wpm is de transmissie snelheid
45 bd (voor radio zendamateurs op HF).
Bij 67 wpm is dat 50 bd, bij 100 wpm is
het 75 bd en bij 133 wpm 100 bd.

Omgekeerd kunnen we de baudrate
omrekenen met:

   1
-------- x bd x 45 = .. wpm
60 (sec)

RTTY ONTVANGST

De stroomvoerende en stroomloze
elementen van een telex signaal worden
voor RTTY (radio) uitzendingen in
principe omgezet in toontjes. Op HF
gebeurt dat met FSK - Frequency Shift
Keying; op VHF ook met AFSK - Audio
Frequency Shift Keying. Dat wil zeggen,
dat we afwisselend 2 toontjes ontvangen
in het ritme van de verschillende
elementen van de telex tekens. Op HF
wordt uitgezonden in enkelzijband (EZB
of SSB) zodat we een daarvoor geschikte
ontvanger zullen moeten gebruiken.

MARK EN SPACE

Is een RTTY station wel 'in de lucht'
maar zendt het geen telex signalen uit,
dan noemen we dat het 'MARK' signaal.
Dat komt overeen met het hiervoor
aangegeven stroomvoerende element van
de telex machine.
We moeten nu onze ontvanger zo
afstemmen, dat een vaste toon hoorbaar
is (*). Over de toonhoogte zijn
afspraken gemaakt, maar daarover
straks.

Wanneer het RTTY station wel telex
signalen uitzendt, dan zal een tweede
toon hoorbaar worden, welke beide
elkaar afwisselen in het ritme van de
elementen van de telex tekens. Deze
tweede toon noemen we SPACE.

Wanneer we nu deze toon-codes met
behulp van een omzetter, een
toon-decoder, ook wel telex converter
genoemd, weer omzetten in
stroomvoerende en stroomloze elementen
en dat aan een telex machine of
computer (met programma) aanbieden, dan
zullen de oorspronkelijk uitgezonden
telex tekens op papier of op het scherm
in leesbaar schrift zichtbaar worden.

(*) Bij FSK wordt de zendfrequentie
telkens zoveel verschoven dat we met
EZB ontvangst 2 verschillende tonen
horen. Bij AFSK blijft de
zendfrequentie constant, maar worden
door het zendende station reeds 2 tonen
uitgezonden.

SHIFT EN TONEN

Het verschil tussen de twee tonen
noemen we de SHIFT. Deze kan 170, 425
of 850 Hz bedragen.
Er kunnen 2 freguenties voor het MARK
signaal worden gehanteerd, 2125 of 1275
Hz. Bij een MARK van 2125 worden de
SPACE frequenties resp. (+ 170) 2295,
(+ 425) 2550 of (+ 850) 2975 Hz. Is de
MARK 1275 Hz, dan kan de SPACE 1445,
1725 of 2125 Hz zijn.

De MARK en SPACE kunnen ook verwisseld
zijn. Deze toestanden worden NORMAL en
REVERSE genoemd. Daarover wordt nog
weleens verschillend gesproken, maar
met goede afspraken kom je dan een heel
eind.

INTERNAT. TELEGRAAF ALFABET NR. 2

Nr. Letter Figure Start 1 2 3 4 5 Stop
 1    A      -        - + + - - - +
 2    B      ?        - + - - + + +
 3    C      :        - - + + + - +
 4    D               - + - - + - +
 5    E      3        - + - - - - +
 6    F      !        - + - + + - +
 7    G               - - + - + + +
 8    H               - - - + - - +
 9    I      8        - - + + - - +
10    J      bel      - + + - + - +
11    K      (        - + + + + - +
12    L      )        - - + - - + +
13    M      .        - - - + + + +
14    N      ,        - - - + + - +
15    O      9        - - - - + + +
16    P      0        - - + + - + +
17    Q      1        - + + + - + +
18    R      4        - - + - + - +
19    S      '        - + - + - - +
20    T      5        - - - - - + +
21    U      7        - + + + - - +
22    V      =        - - + + + + +
23    W      2        - + + - - + +
24    X      /        - + - + + + +
25    Y      6        - + - + - + +
26    Z      +        - + - - - + +
27    Carriage Return - - - - + - +
28    Line Feed       - - + - - - +
29    Letter Shift    - + + + + + +
30    Figure Shift    - + + - + + +
31    Space           - - - + - - +
32    Not used        - - - - - - +

+ = stroomvoerend element
- = stroomloos element

Mocht uw apparatuur in orde zijn, maar
is er door atmosferische storing een
wisseling naar cijfers of naar letters
gemist tijdens ontvangst, dan kunt u
met dit alfabet toch weer decoderen.
Dat is wel even wat werk, maar het zal
niet meer zijn dan 1 regel.

TOT SLOT

In de publicaties van verenigingen van
radio zendamateurs is wel het nodige te
vinden over dit onderwerp, alsmede over
de (eventueel zelf te bouwen) benodigde
apparatuur. Met een goed werkende telex
converter kun je ook TOR, AMTOR en
NAVTEX decoderen. Veel plezier met
RADIO en de HOBBY in SCOOP!

Andries Pals (PD0JKQ), IJmuiden.

