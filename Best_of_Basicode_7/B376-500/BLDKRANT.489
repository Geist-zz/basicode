489, maa 20 apr '92

VIJFTIGSTE ARIANE-RAKET GELANCEERD

De Europese ruimtevaart onderneming
Aerospace heeft in de nacht van
donderdag 16 april om 1.25 uur
Nederlandse tijd twee communicatie
satellieten tegelijk in een
geostationaire baan om de aarde
gebracht. Het was de 50e lancering van
een Ariane raket. De eerste Ariane werd
op 24 december 1979 gelanceerd.

De twee satellieten gaan dienst doen in
het telefoonverkeer, data-uitwisseling,
televisie- verbindingen en de
communicatie in het mobiele verkeer.
Het gaat om de Telecom 2B en de
Inmarsat 2-F4. De eerste is van de
Franse Telecom en het ministerie van
defensie van dit land. De satelliet zal
worden gebruikt voor telefoon- en
televisie- verbindingen in Frankrijk en
het contact op dit terrein met de
overzeese gebiedsdelen. Ook zakelijke
informatie- uitwisseling en geheime
regerings boodschappen (met het
Syracuse 2 systeem) zullen verlopen via
deze satelliet, die een positie krijgt
bij de Golf van Guinea. De Inmarsat
2-F4 zal worden ingezet voor mobiele
communicatie tussen wal en schip en de
vaartuigen onderling. Deze satelliet
wordt geplaatst boven het westen van de
Atlantische Oceaan (Bron: ANP - Space
News)

CNN NU OP ASTRA 1B

Voor zowel CNN als voor S.E.S is het
van groot belang dat dit Amerikaanse
nieuwsnet met ingang van deze maand via
de Astra satelliet te zien is. S.E.S.,
de exploitaie maatschappij van de beide
Astra satellieten, is met Ted Turner's
CNN overeengekomen 24 uur per dag voor
Europa het nieuws uit te zenden. Dat
gaat via transponder nr. 28, 11.62650
GHz. Het CNNI programma wordt
wereldwijd verspreid. Het bevat
speciale internatonale items met daarin
onderdelen van CNN (Cable News Network)
en Headline News uit de Verenigde
Staten.

AANPASSEN VOOR EUROPA EN MOSKOU

Bij het 24 uurs schema behoren 3 een
half uur durende World News blokken,
uitgezonden in de ochtend, gerekend
vanuit Europa. Recent zijn ook de
kantoren in Londen en Moskou van CNN
uitgebreid. Het programma
'International Hour' wordt tegenwoordig
al live meegepresenteerd vanuit Londen.
Daarnaast zal CNN ook zorgen voor een
Spaanse vertaling bij sommige
programma's, te beginnen in september.

CNNI kan al in 75 miljoen huishoudens
worden gezien. Dankzij Astra komen daar
nog eens 8,8 miljoen kijkers bij. Deels
kijkers via kabelnetten, deels kijkers
die zelf een schotel in de tuin of op
het dak hebben gezet.

DEUTSCHE WELLE OP TV

Deutsche Welle TV, het vervolg op
Deutsche Welle Ausland Rundfunk, is
onlangs met een TV-programma begonnen.
Het wordt uitgezonden op Eutelsat
II-F1. Op het kanaal zal men zes uur
per dag een nieuws- en rubriek-achtig
programma uitzenden. Dat gebeurt zowel
in het Duits als in het Engels, op
dezelfde transponder die ook al door
drie Deutsche Welle radio kanalen wordt
gebruikt.

Het nieuwe kanaal gebruikt de Eutelsat
brede bundel. Daarmee kan men het hele
Europese continent, Noord-Afrika en het
Nabije Oosten bereiken. De bundel van
de Eutelsat II-F1 geeft daarmee in
principe toegang tot 30 miljoen
huishoudens via het kabelnet. En
daarnaast kunnen schotelbezitters met
een antenne van 80 cm of groter direct
naar Eutelsat kijken, voorzover de
programma's niet versleuteld zijn. Op
de Eutelsat zijn al programma's in het
Arabisch, Nederlands, Engels, Frans,
Duits, Italiaans, Spaans en Turks te
zien, bedoeld voor distributie in
Europa. (Hans G. Janssen)

CODE3: PERSBERICHTEN UIT ZWITSERLAND

Hoewel het persbureau ATS/SDA uit Bern
niet op de kortegolf uitzendt, zijn er
toch enkele mogelijkheden om met het
Code3-pakket van Hoka nieuwsbulletins
uit Zwitserland op te vangen. De
wereldomroep uit het neutrale Alpenland
is vorig jaar gestart met RTTY
uitzendingen voor belangstellende
luisteraars in het buitenland. Vanaf
het nabij Bern gelegen zenderpark
Schwarzenburg zendt Swiss Radio
International (SRI) dagelijks bulletins
uit met Engels-, Frans- en Duitstalig
nieuws. De 20 kiloWatt sterke zender
komt vijf maal per etmaal in de lucht
met een transmissie in de standaard
Baudot-code. De snelheid is 50 Baud en
het zendschema ziet er als volgt uit:
van 17.00 tot 18.00 uur UTC voor
Australie op 15835 kHz, van 18.30 tot
19.30 uur UTC voor Afrika op 17530 kHz,
en vervolgens van 20.00 tot 21.00, van
00.30 tot 01.30 en van 02.00 tot 03.00
uur UTC op 10515 kHz. Deze laatste drie
uitzendingen zijn respectievelijk
gericht op Azie, Zuid- en
Noord-Amerika. SRI vraagt om
ontvangstrapporten op het adres: Swiss
Radio International, PR and Marketing,
CH-3000 Bern 15, Zwitserland. Het
fax-nummer waarop u het station vanuit
Nederland kunt bereiken, is:
09-4131439569.

Een tweede manier om via de kortegolf
banden nieuwsberichten uit en over
Zwitserland te ontvangen wordt geboden
door het Ministerie van Buitenlandse
Zaken in Bern. Het spreekt uiteraard
voor zich, dat deze uitzendingen niet
voor een algemeen publiek zijn bedoeld.
HBD20, zoals de roeptekens van het
station luiden, is er uitsluitend voor
het leggen van verbindingen met
Zwitserse ambassades in het buitenland.
Daarvoor wordt op een groot aantal
frequenties met SITOR-A gewerkt. Met
name in de ochtenduren bevatten de
meeste uitzendingen een Franstalig
overzicht van nieuwsberichten uit de
Zwitserse kranten. Helaas bestaat er
voor deze 'Reflets de la Presse' geen
vast zendschema. De ontvangst van deze
nieuwsberichten is dus vooral een
kwestie van uitproberen. De hierna
genoemde frequenties bieden u daarbij
enig houvast: 7653.7, 7661.7, 7668.7,
9166.0, 10969.3, 10973.5, 13571.0,
16100.4, 16107.5, 16120.0, 18263.2,
18270.5, 18279.1, 20609.4, 22957,
22963.1 en 22969.0 kHz. Zwitserse
ambassades in het buitenland zijn op
dezelfde kanalen te horen. (Michiel
Schaay)

SAMENWERKING ESA EN RUSSEN

De Europese ruimtevaart organisatie ESA
zal binnenkort een contract tekenen met
het Russische bedrijf NPO Energia.
Bedoeling daarvan is te bestuderen hoe
rakettechniek van NPO (die zoals bekend
erg degelijk is) kan worden toegepast
in de ESA-plannen. Met de
onderzoekingen is 100.000 dollar
gemoeid. Vooral het toepassen van
Russische techniek bij het ruimte
station Columbus, dat de Europeanen
willen gaan bouwen, wordt bekeken.
Verder wordt bezien of ESA gebruik kan
maken van het bestaande Russische
ruimte station MIR. In onze uitzending
van vorige week zei dr. Wubbo Ockels al
dat het probleem bij MIR vooral zit in
het geringe gewicht dat men mee terug
kan nemen naar aarde.

BURAN DEFINITIEF NAAR MUSEUM?

Zoals in onze reportages vanuit het GOS
(Kazachstan en Moskou) al aangegeven,
zal de Russische space shuttle Buran
voorgoed aan de grond blijven. Een
woordvoerder van het ruimtevaart
programma heeft in de USA gezegd dat
bezuinigingen het voortzetten van het
hele Russische programma onmogelijk
maken. Nadat is onderzocht wat wel en
niet kan worden voortgezet, is het
Buran-project terzijde geschoven. 'Nu
zelfs de Amerikanen de space shuttle
als te duur beschouwen, moeten wij deze
pijnlijke beslissing nemen'.

Er is slechts EEN mogelijkheid dat de
Buran nog zal vliegen. Na de ene
onbemande proef vlucht in het verleden,
is in 1993 nog een tweede, bemande
vlucht mogelijk. Die zou als doel
hebben het gehele MIR-station te
herconfigureren en uit te breiden. Het
is echter de vraag of daar voldoende
geld voor is. Ook in dit geval heeft
men ongetwijfeld hulp van het Westen
nodig. (Hans G. Janssen)

OMNIVERSUM EN SPACE SHUTTLE

In het Haagse Omniversum draait de
super 70 mm film 'Blue Planet'. Dit in
het kader van het International Space
Year (ISY) 1992. De film is gemaakt
vanuit de Space Shuttle. De bemanning
klaagde nog dat die camera's zoveel
ruimte innamen. Maar het schouwspel dat
erdoor is ontstaan is adembenemend.
Dagelijks is de film te zien van
dinsdag t/m zondag om 13 en 15 uur.
Zaterdag en zondag ook om 17, 19 en 21
uur. Op maandag 27 april om 17 uur zal
er een speciale voorstelling worden
gehouden met een extra planetariumshow.
Dan komt prof. Wakker een toelichting
geven over het belang van
aardobservatie. Voor die voorstelling
is reserveren noodzakelijk, via tel.
070-3547479.

TWEE DOS-BOEKEN OP GELIJK NIVEAU

In onze serie over DOS 5.0 boeken twee
zeer redelijke boeken van gelijkwaardig
niveau. Ze bieden in kort bestek een
overzicht van de mogelijkheden van de
nieuwe Microsoft DOS zonder diep te
graven, maar wel in het Nederlands.
Zoals hier al vaker betoogd, is de
oorspronkelijke handleiding die bij DOS
geleverd wordt een van de beste (en
meest complete) naslag werken. Voor de
update prijs krijgt men van Microsoft
zelf dan alle kennis. Leest men geen
Engels, dan kunnen de boeken van Data
Becker door auteur MAI en die van
Kluwer in Deventer door Carl Townsend
heel goed als inleiding dienen.
Complete naslag werken zijn het echter
geenszins, daarvoor zijn de DOS
mogelijkheden eenvoudig te groot.

SNELCURSUS DOS 5.0

Data Becker/Bruna Utrecht staat aan de
wieg van dit oorspronkelijk in het
Duits geschreven boek, door ene Mai.
Meer gegevens zijn niet beschikbaar
over de auteur, zelfs geen voorletters.
Het boek omvat circa 150 informatieve
bladzijden en heeft als titel
'Snelcursus DOS' meegekregen. Dat is de
beste benaming voor het boek, dat de
beginselen van 5.0 goed uitlegt, maar
absoluut niet diep graaft. De
toevoeging aan de titel 'Alles over DOS
5.0!' is gewoon misleidend. Een goede
'snelcursus', waarin de beginselen
staan verdeeld over 9 hoofdstukken en
een bruikbare index, is precies wat dit
boek biedt.

Titel   : Snelcursus DOS 5.0
Auteur  : MAI
Uitgever: Data Becker
ISBN    : 90 229 3737 2
Prijs   : f 29,90

VAN START MET MS-DOS 5

Dit boek van Carl Townsend biedt
ongeveer dezelfde beginners kennis met
veel praktijk tips. Ook de nieuwe DOS
Shell wordt netjes uitgelegd, met
tekeningen. Het boek telt 180 pagina's.
We hebben geen voorkeur voor een van
deze boeken. Noodzakelijkerwijs maken
beide boeken een keus uit het
overvloedige materiaal. De ene auteur
legt daarbij iets meer nadruk op dit of
dat aspect dan de andere. (Hans G.
Janssen)

Titel   : Van Start met MS-DOS 5
Auteur  : Carl Townsend
Uitgever: Kluwer Technische Boeken
ISBN    : 90 201 2616 4
Prijs   : f 39,50

