493, maa 04 mei '92

CD'S VERDRINGEN TRADITIONELE LP'S

Compact Discs hebben de klassieke
langspeel platen verdrongen. Vorig jaar
werden van de 48,2 miljoen
geluidsdragers 95 procent CD's
verkocht. Slechts twee procent van dat
aantal waren langspeel platen en
singletjes en 3 procent voorbespeelde
muziekcassettes. Dit heeft de
Nederlandse Vereniging van Producenten
en Importeurs (NVPI) vorige week bekend
gemaakt. De totale omzet in 1991 was
1,275 miljoen gulden, een groei van
negen procent ten opzichte van 1990.
Van de aankopen betrof 56 procent het
populair internationaal repertoire, 14
procent populair nationaal en 13
procent klassieke muziek. De overige 17
procent waren aankopen van
compilatie-albums.

Volgens de NVPI is de spectaculaire
groei van de muziekmarkt de afgelopen
jaren aan het afbuigen. Dit komt omdat
inmiddels 60 procent van de Nederlandse
huishoudens een CD-speler heeft en er
dus minder nieuwe CD-speler- bezitters
komen die bij de aanschaf van hun
apparatuur de bijbehorende CD's gaan
kopen. Verwacht wordt dat de in 1992 op
de markt komende nieuwe geluids
dragers, de DCC (Digital Compact
Cassette) en de MD (Mini Disc) een
nieuwe impuls aan de markt zullen
geven, aldus de NVPI. (Bron: ANP)

PHILIPS VERVROEGT INTRODUCTIE CD-I

Een half jaar eerder dan gepland gaat
Philips de nieuwe interactieve compact
disc (CD-I) in Europa introduceren.
Philips heeft besloten de spelers
allereerst op de Britse markt te
lanceren. Dat zal deze maand gebeuren.
De andere Europese landen komen pas in
het najaar aan bod. In Nederland zal de
introductie waarschijnlijk plaatsvinden
tijdens de Firato eind augustus. De
prijs zal een kleine tweeduizend gulden
bedragen.

De vervroegde introductie hangt nauw
samen met de resultaten in de Verenigde
Staten, waar het afspeelsysteem voor
geluid, tekst en beeld al sinds vorige
herfst op de markt is. Philips is zeer
tevreden over de resultaten die het
daar tot nu toe behaald heeft.
Schattingen van marktonderzoekers
varieren tussen de 20 en 30 duizend
spelers. De keuze voor het Verenigd
Koninkrijk voor de Europese introductie
ligt voor de hand, omdat de software
voor de Amerikaanse markt ook voor de
Britse te gebruiken is. Er zijn nog
geen echte Britse CD-I titels voor
consumenten, maar dat zal snel
veranderen.

CONCURRENTIESLAG

Een concurrentieslag lijkt zich nu al
aan te kondigen. Commodore verkoopt
reeds CDTV en heeft een aantal Britse
titels. Verder hebben Nintendo en Sega
aangekondigd met goedkope CD-ROM
produkten te komen voor consumenten.
Nintendo heeft aangekondigd met een
CD-ROM speler van 199 dollar te komen.
Sega heeft intussen al 260.000
Megadrives verkocht en lanceert
binnenkort de Mega CD. Nintendo en Sega
houden zich voornamelijk bezig met
spellen, maar zijn ook bezig met
informatieprodukten.

Er komen twee versies van de CD-I
speler op de markt. Eerst een die in
beperkte mate videobeelden kan
weergeven, gevolgd door een variant die
geschikt is voor het gebruik van
beeldvullende digitale videobeelden
ofwel full motion video (FMV).
Standaard en chipsets die nodig zijn om
FMV-beelden weer te geven, zijn onlangs
gereed gekomen. (Uit: Telecombrief)

DATA DISCMAN EN ELECTRONIC BOOK

Sony Nederland zal in het najaar de
Data Discman en Electronic Book
introduceren. Een Nederlandse afdeling
van het International Electronic Book
Publishers Committee gaat zich
intensief bezighouden met de
ontwikkeling van Electronic Book titels
voor de Nederlandse en internationale
markt. De Data Discman is een walkman
voor het afspelen van digitale gegevens
(tekst, stilstaand beeld en geluid).
Het draagbare apparaat van 550 gram met
een toetsenbord en LCD scherm is in
juni 1990 in Japan op de markt
gebracht. Inmiddels zijn er meer dan
180.000 exemplaren verkocht. Ook in de
VS, Duitsland en Frankrijk is het
apparaat geintroduceerd. In Duitsland
zijn in minder dan vier maanden 8.000
exemplaren verkocht.

GESTANDAARDISEERD

Op de onlangs gehouden CeBIT
tentoonstelling in Hannover was de
beurscatalogus afspeelbaar op de Data
Discman. De 200 Mb digitale data worden
vastgelegd op een compact disc van het
single formaat (8 cm in diameter). De
CD wordt aangeduid als Electronic Book
en wordt gestandaardiseerd met een
beeldmerk EB. Dit beeldmerk geeft niet
alleen aan dat de CD afspeelbaar is op
een Data Discman of soortgelijke
apparaten van andere leveranciers
(Panasonic, Sanyo), maar garandeert ook
de gestandaardiseerde manier waarop
informatie gezocht kan worden.

VERSIES EN TITELS

De Data Discman kent intussen drie
versies. Bij de introductie in
Duitsland kostte de DD-1 EX plus twee
EB titels DM 998. In Nederland wordt
waarschijnlijk de DD-10 EX met geluid,
inclusief twee titels, geintroduceerd.
De prijs zal rond de 1300 gulden
liggen.

Ontwikkeling van een breed aanbod van
EB titels voor de consumentenmarkt
wordt gecoordineerd door het NEBC
(Netherlands Electronic Book
Committee), een organisatie die
onafhankelijk is van Sony. Een eerste
ontmoeting tussen uitgevers,
distributeurs, software producenten en
hardware leveranciers heeft
plaatsgevonden. Concreet genoemd zijn
woordenboeken, taal-, reis- en
stadsgidsen, naslagwerken, handboeken,
telefoongidsen en catalogi. (Uit:
Telecombrief)

MINDER KWIK UIT BATTERIJEN IN MILIEU

De hoeveelheid kwik die jaarlijks door
afgedankte batterijen in het milieu
terecht komt is in 1991 gedaald met
bijna 700 kilo tot 900 kilo. Dit blijkt
uit de jaarlijkse enquete van de
Nefibat, de Nederlandse vereniging van
batterijen- fabrikanten en -importeurs.
Via de 450 miljoen alkaline- batterijen
die jaarlijks in Nederland worden
verkocht, komt uiteindelijk nog 260
kilo kwik in het milieu terecht. De
Nefibat verwacht dat alkaline-
batterijen vanaf 1993 geheel kwikvrij
zullen zijn. De vermindering van de
hoeveelheid kwik in batterijen is het
gevolg van afspraken tussen de overheid
en de Nefibat. (Bron: ANP)

CODE3: BRAZILIE IN MORSE

De Braziliaanse (overheids)dienst voor
hydrografie en navigatie beschikt over
een actief communicatienet op de
kortegolf. Door middel van handgeseind
morse wordt dagelijks contact
onderhouden tussen het hoofdkantoor van
de Direccao de Hidrografia e Navegacao
(DHN) in Niteroi en een reeks kleine
stations. Veel van deze lokale
DHN-zenders bevinden zich op exotische
eilandjes in het zuidelijk deel van de
Atlantische Oceaan. Zoals bijvoorbeeld
Ilha Trinidade, een stipje op de
landkaart van niet meer dan zo'n 10
km2, iets ten noorden van de
scheepvaart route tussen Rio de Janeiro
en Kaapstad. De roeptekens van alle DHN
stations beginnen met de letters PW:
het hoofdkantoor in Niteroi is PWW22,
DHN Trinidad gebruikt PWH33. Andere
zenders die in dit communicatie netwerk
participeren zijn onder meer: Abrolhas
(PWF77), Arvoredo (PWY66), Chui
(PWP77), Ilha da Moela (PWS55), Ilha
Rasa (PWW55), Sao Tome (PWW66) en Santa
Marta (PWY88). De frequentie is 7964
kHz en de beste ontvangstkansen zijn er
tussen 0 en 1 uur UTC.

GENDARMERIE- EN MARINESTATIONS

In Cayenne, de hoofdstad van Frans
Guyana, is een eenheid van de
Gendarmerie Francaise (GNF)
gestationeerd. De Prefecture van dit
aan Suriname grenzende land staat door
middel van een kortegolf zender in
verbinding met de GNF-centrale in Rosny
sous Bois bij Parijs. De
zendfaciliteiten bevinden zich op de
Franse Marinebasis in Cayenne, op de
kortegolf te herkennen aan de NAVO
route-indicator RFLIRT.

Onlangs zijn er vanaf 11.15 uur UTC
signalen van dit communicatie station
waargenomen op de frequentie 20756.4
kHz. De transmissie methode was
eenkanaals ARQ-M2 volgens de norm
CCIR-342, identiek aan ARQ-E3. De
betreffende uitzending bevatte
ondermeer telegrammen van een mobiele
Gendarmerie- eenheid die zich op dat
moment op het ruimtevaart centrum van
Kourou, zo'n 56 kilometer ten westen
van de hoofdstad, bevond. Een andere
communicatie centrale van de Marine
Nationale Francaise vinden we in
West-Afrika. Nabij het vissersdorp
Port-Bouet, in de buurt van de
hoofdstad Abidjan van Ivoorkust en niet
ver van de internationale luchthaven,
staat een marinezender die 's avonds en
's nachts in ons land gehoord kan
worden met 48 Baud ARQ-E3. De
frequentie is 10493.7 kHz, met als
kanaalindicator JFJ. (Michiel Schaay)

GEHEUGENBEHEER MET DOS 5: JUWEELTJE

Bij de grote serie van nieuwe
DOS-boeken die over ons heen komen,
zitten ook wel eens leesbare
juweeltjes. Een zo'n boek komt van
Kluwer Deventer en is een officiele
vertaling uit het Amerikaans van de
Microsoft Press editie, verzorgd door
Dan Gookin. Het boek draagt de titel
'Geheugenbeheer met MS-DOS 5' en heeft
als ondertitel 'installatie,
configuratie en optimalisatie van
geheugen op de PC en PS/2'. Dat is
precies waar dit boek, van 180
pagina's, alleen maar over gaat. Bijna
uitputtend zou ik zeggen, met uitleg en
voorbeelden behandelt het uitsluitend
het geheugenbeheer met de nieuwe DOS
zelf. Daarnaast nog kort wat er
mogelijk is met programma's als 386MAX,
MOVE'EM, Q-EMM-386 en Q-RAM. Wie de
ingewikkelde (historisch gegroeide)
geheugen indeling niet snapt, komt na
raadpleging van dit boek tot de slotsom
dat zoiets ook geen wonder is: het zit
echt ingewikkeld in elkaar. DOS 5.0
veel maakt echter veel trucjes mogelijk
die conventioneel geheugen sparen, maar
soms gaat dat ten koste van snelheid.
Het Kluwer boek doet alleen dat deel
van DOS, maar dan ook uitstekend, uit
de doeken.

NIET VEEL PLAATJES

Er staan niet veel plaatjes in het
boek, maar wel veel voorbeelden. Ook
die uitgaan van de Windows 3.0 als
Shell, naast DOS. Dat vraagt weer een
wat andere opbouw.

Met het boek (vertaling Roelf Sluman)
kunt u het onderste uit uw computer
halen. Maar dan moet het toch wel een
fors apparaat zijn, liefst met een i286
processor en flink wat extra geheugen.
Met een 8086/8088 processor en 1
Megabyte RAM komt de bodem nu eenmaal
snel in zicht. Het aantal trucs is dan
al gauw uitgeput en het voortreffelijke
boek kan daar weinig aan veranderen, al
zijn er beslist een aantal device
drivers boven de 640 K grens op te
bergen. (Hans G. Janssen)

Titel   : Geheugenbeheer met MS-DOS 5
Auteur  : Dan Gookin (Microsoft Press)
Uitgever: Kluwer Deventer
ISBN    : 90 201 2617 2
Prijs   : f 39,50

