437, maa 16 sep '91

MAGNETISCH OPTISCHE DISC

In Beeldkrant 435 berichtte Hans
Beekhuyzen over de nieuwe Sony Mini
Disc. De techniek die daarin wordt
toegepast is afgeleid van een computer
techniek: de magnetisch optische disc.
Dit schijfgeheugen wordt onder andere
gebruikt in de Akai DD-1000 digitale
recorder/ editor voor opname en montage
van muziek, op het niveau van CD (44,1
kHz) en DAT (48 kHz).

Alweer sinds enige tijd zijn voor
digitale montage zogenaamde 'harddisc
editors' op de markt. Het grote
voordeel is de enorm snelle
toegangstijd, waardoor monteren zeer
snel gaat. Daarnaast werken harddisc
editors 'non-destructief': het
originele materiaal wordt niet
veranderd, zodat er altijd een weg
terug is. Het grote nadeel van harddisc
editors is de in- en uitlaadtijd. Harde
schijven zijn nu eenmaal niet zonder
meer uit de machine te halen. Een
oplossing hiervoor zou de magnetisch
optische disc kunnen zijn.

TECHNIEK

Een Magnetisch Optische Disc (MOD) is
een relatief dik schijfje kunststof
waarin een magnetisch materiaal is
verwerkt dat afhankelijk van de
polariteit wel of niet 'donker' is. Het
systeem is enigszins vergelijkbaar met
de LCD displays van horloges. Daar
filteren vloeibare kristallen licht
uit, wanneer onder het kristal een
stroompje loopt. Bij de MOD werkt men
met magnetisch materiaal dat zo is
samengesteld dat het alleen van
polariteit kan veranderen als het tot
hoge temperatuur wordt verwarmd. In een
MOD drive vind je dan ook een laser die
voor de warmte zorgt en een
'elektromagneet' die voor het eventuele
'ompolen' zorgt. Door deze aanpak is de
MOD behoorlijk ongevoelig voor
magnetische velden, in tegenstelling
tot een gewone analoge geluidsband.
Alleen een combinatie van hoge
temperatuur en een sterk magnetisch
veld kan de informatie beschadigen.

MOD drives hebben echter ook een
nadeel: ze zijn -vergeleken met harde
schijven- relatief traag. Normale harde
schijven kunnen de verschillende
informatieblokken op de schijf binnen
15 milliseconde (ms) vinden, MOD drives
doen daar 95 ms over. En wanneer dat
alleen maar zou betekenen dat het
starten 80 ms langer zou duren, dan zou
er natuurlijk niets aan de hand zijn.
Maar zo eenvoudig is het leven niet. Op
computer schijven, en dus ook op de
MOD, staan bestanden vaak verspreid
over de schijf. De leeskop dient dan
ook uiterst snel van het ene spoor naar
het andere te kunnen springen.

SPOREN EN SECTOREN

Om te begrijpen hoe de MOD werkt moeten
we eerst even kijken hoe een computer
schijf (zoals de MOD) wordt beschreven.
Alle computer schijven worden
onderverdeeld in sporen en sectoren.
Sporen zijn vergelijkbaar met de
groeven op een vinylplaat, met EEN
groot verschil: een plaat heeft maar 1
groef die langzaam naar het midden van
de plaat gaat. Computer schijven
bevatten een groot aantal 'groeven' die
naast elkaar liggen. Elke groef eindigt
in zichzelf en vormt dus een cirkel op
de schijf. De drive stapt elke keer een
spoortje verder, zodra dat nodig is.
Elk spoor is bovendien verdeeld in een
aantal sectoren. Het aantal sectoren
per spoor is afhankelijk van het
betreffende systeem. Zo heeft een 3,5
inch IBM-floppy 80 sporen en,
afhankelijk van de capaciteit (720 kb
of 1,44 Mb) 9 of 18 sectoren. De MOD in
de hierboven genoemde Akai DD-1000
heeft 18.751 sporen per kant en 17
sectoren per spoor (en 1024 bytes per
sector).

GAATJES VULLEN

Computerschijven (floppy's, harde
schijven en MOD's) worden in beginsel
net zo beschreven als bijvoorbeeld
geluidsband. De eerste data worden
geschreven op spoor 1 en als die vol is
wordt vervolgd op spoor 2. Wordt er
echter een stukje informatie als
overbodig beschouwd, dan blijft bij
band weinig anders over dan dat stukje
band eruit te knippen. Bij de DAT
recorder kan met een skip-ID een stukje
opname worden overgeslagen. Maar in
beide gevallen wordt het overtollig
geworden stukje band niet opnieuw
gebruikt. Bij een computerschijf gaat
dat anders, want doordat de schrijfkop
uiterst snel alle plaatsen op de schijf
kan bereiken, kan die ruimte wel worden
opgevuld, om vervolgens weer naar het
'eind' te springen als het gat vol is.
Als gevolg hiervan is er nooit
nutteloze ruimte op de schijf, maar zal
tijdens het lezen de kop razendsnel van
het ene spoor naar het andere spoor
moeten kunnen springen om de diverse
delen van een bestand bij elkaar te
'sprokkelen'. Doet de drive er te lang
over, dan ontstaat er een gat in de
datastroom. Door een buffer (cache) te
gebruiken kunnen 'gaten' in de
datastroom worden opgevangen. Is echter
het gat groter dan de capaciteit van de
buffer, dan zal ook na de buffer een
gat in de datastroom komen, en dat is
bij muziek redelijk vervelend.

FAT

Om te weten waar wat staat op de
schijf, houdt het besturings systeem
een inhouds opgave bij. In computer
termen heet dat een File Allocation
Table, kortweg FAT. In die FAT zijn de
namen van de bestanden opgenomen, plus
een lijstje van de plaatsen op de
schijf waar die bestanden staan. Wordt
de disc voor de eerste keer gebruikt,
dan moet het besturings systeem eerst
zo'n (lege) lijst aanmaken. Bovendien
wordt dan gelijk gekeken of er soms
stukjes op de schijf beschadigd zijn.
Ook daarvan wordt een lijstje op de
schijf geschreven, zodat die slechte
stukjes (bad sectors) niet abusievelijk
worden gebruikt, want dat zou
dataverlies tot gevolg hebben.

SOORTEN EN MATEN

Bij computer floppy's bestaan een
aantal formaten: 8, 5.25, 3.5, 3 en 2
inch. De hoeveelheid data die ze kunnen
bevatten is afhankelijk van de drive en
het besturings systeem waarop ze
gebruikt worden. Dat zorgt er ook voor
dat floppy's die beschreven zijn op een
Atari of Apple niet zonder meer op een
IBM PC kunnen worden gelezen. Maar
omdat het om de softwarematige
invulling van dezelfde hardware gaat,
kan vaak met een apart te laden
programmaatje toch in andere formaten
worden gelezen en geschreven. Bij MOD
drives is er (in ieder geval voor de
5.25 inch versie) een ISO standaard.
ISO staat voor International Standard
Organisation, een overkoepelende
organisatie van nationale
standaardisatie bureau's. Binnen deze
norm is nauwkeurig vastgelegd op welke
manier de bits op de schijf komen.
Daarmee lijkt gewaarborgd dat MOD's
uitgewisseld kunnen worden tussen MOD
recorders van verschillende
fabrikanten. Dit hoeft echter absoluut
niet het geval te zijn. Er is dan wel
vastgelegd hoe de bits op de schijf
komen, maar niet wat de bits voor
moeten stellen. Dit is te vergelijken
met het uitwisselen van tekstbestanden
tussen de ene tekstverwerker en de
andere. Of MIDI bestanden tussen de ene
MIDI programmatuur en de andere. Het
kan goed gaan, het hoeft echter niet.

Hans Beekhuyzen. (Uit: Pro-Audio
Magazine, juli/augustus 1991)

HET NIEUWE GIROTEL OFF-LINE PROGRAMMA

Ervaringen van een tobbende
thuisbankier

De Postbank N.V. verdient een prijs, al
weet ik nog niet welke naam ik de
trofee moet geven. Misschien is 'De
Lachende Lintworm' wel een goeie. Ik
moet in elk geval bekennen dat ik van
de ene verbazing in de andere ben
gevallen, sinds PTT Post mij de
nieuwste versie van het off-line
programma van Girotel bezorgde.
Daarvoor leefde ik in de (misschien
naieve) veronderstelling dat een nieuwe
versie van een computer programma vaak
beter is dan de oude. Nu weet ik beter:
het nieuwe Girotel programma is tien
keer onhandiger dan het oude. De enige
die tevreden kan zijn is PTT Telecom.
Want de telefoon rekening van de
thuisbankier zal lekker oplopen.

Sinds een jaar ben ik abonnee van
Girotel. Vraag me niet waarom, want dan
moet ik onthullen dat ik het ook niet
weet. Voor f5,00 per maand bekijk ik
een paar keer per week de toestand van
mijn girorekening. Dat is een volkomen
overbodige handeling, omdat ik dezelfde
gegevens wekelijks per post toegestuurd
krijg. Verder betaal ik per maand een
stuk of drie rekeningen via mijn
computer, terwijl het toch beduidend
voordeliger is om die betaal opdrachten
even in de brievenbus te gooien.
Kortom: misschien is Girotel voor
sommige mensen de handigste vinding van
de 20ste eeuw, voor mij is het gewoon
speelgoed.

Het off-line programma is ontworpen om
de gecomputeriseerde thuisbankier
kosten te besparen. Hij kan immers van
tevoren allerlei handelingen uitvoeren,
waardoor de verbinding met de Girotel
computer korter kan duren. Het 'oude'
off-line programma voldeed in dat
opzicht goed. Je kon van tevoren betaal
opdrachten maken en vervolgens deed de
computer de rest: hij belde de Girotel
computer, haalde het saldo en de
mutaties op, verzond de betaal opdracht
en verbrak de verbinding. De
elektronische handtekening (de
TAN-code) werd desgewenst automatisch
ingevoerd. Je had er geen omkijken
naar.
Maar bij het nieuwe off-line programma
is dat gemak verdwenen. Om de reklame
voor een bakmiddel te citeren: 'Je moet
er bij blijven voor het beste
resultaat.' Sterker nog: het programma
zeurt voortdurend om aandacht. Het
telefoonnummer van de Girotel computer
wordt niet meer automatisch gekozen en
als het nummer in gesprek is, geeft het
programma het op, omdat de
redial-functie ontbreekt. Wel
verschijnt de mysterieuze mededeling:
'FC05: nummer in gesprek'. FC Utrecht
ken ik, maar FC05? Nooit van gehoord.

Wie een uiterst simpele opdracht tot
betaling wil geven, moet vreemde en
ingewikkelde toeren uithalen. Eerst zet
je de naam en het gironummer van de
crediteur in het 'crediteurenboek'.
Daarna bel je met de Girotel computer,
die uitzoekt of de naam en het nummer
kloppen. Je verbreekt de verbinding en
maakt een betalings opdracht, die je
vervolgens weer in een 'zendbestand'
moet zetten. Dan bel je opnieuw met
Girotel en je geeft opdracht het
zendbestand te lezen. De computer
vraagt dan om twee TAN-codes van zes
cijfers. Die moeten met de hand worden
ingevoerd, want in het nieuwe programma
ontbreekt de mogelijkheid om dat
automatisch te laten doen. Wie dan ook
nog de mutaties op zijn rekening wil
opvragen, moet Girotel een nieuwe
opdracht geven. Datzelfde geldt voor
het bekijken van het saldo. Het is
bovendien niet meer mogelijk om dat
saldo in je eigen computer op te slaan
en dat betekent dat je pen en papier
bij de hand moet houden. Het is me een
raadsel welke diepere gedachte daar nu
weer achter zit.

Natuurlijk is het off-line programma
ook op een aantal punten verbeterd. Zo
is het bijvoorbeeld nu mogelijk om
accept-giro's te betalen. Jammer genoeg
is de ruimte voor mededelingen zo
klein, dat je bij een overschrijving
van de postgiro naar een bank
onherroepelijk ruimte te kort komt. Het
im- en exporteren van de gegevens is
een nieuwe mogelijkheid en dat zal
ongetwijfeld heel handig zijn voor
mensen die kas- en andere boeken
bijhouden. Verder is het programma in
kleur uitgevoerd, maar daar staat
tegenover dat muis-besturing niet kan.
Wie trouwens voor de eerste keer via
het nieuwe programma met Girotel belt,
kan zijn ogen maar moeilijk geloven.
Girotel maakt van versie 3.00 meteen
een nieuwe versie en verbreekt de
verbinding. Met andere woorden: het
schijfje dat de abonnees thuis krijgen
bevat een verouderde versie. Humor of
schraapzucht?

In een toelichting schrijft Girotel dat
het off-line programma volledig is
herzien, 'mede op basis van suggesties
van Girotel abonnees'. Rare abonnees
heeft Girotel. Of zouden het allemaal
liefhebbers van 'adventures' zijn? Ik
stop hier mijn klaagzang, want ik moet
nog even een paar giro's op de
brievenbus doen.
Henk van Hoorn.

