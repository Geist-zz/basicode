400, maa 08 apr '91

BASICODE 2400

Afgelopen maandag 1 april zonden we een
Basicode testprogramma uit op 2400
Baud, dus twee maal zo snel als normaal
(1200 Baud). Natuurlijk is het zo, dat
Basicode vertaal programma's alleen
Basicode programma's op 1200 Baud
kunnen inlezen (want dat is de Basicode
standaard), en niet op een andere
snelheid, dus ook niet op 2400 Baud. En
veel mensen hadden blijkbaar niet in de
gaten dat tweede Paasdag dit jaar op 32
maart viel...

Toch blijken diverse mensen erin
geslaagd te zijn het Basicode
testprogramma in kwestie (het
Ministerie van Onduidelijke Zaken,
eerder uitgezonden in 1988; de titel
spreekt voor zichzelf!) in hun computer
in te lezen, en wel door het af te
spelen OP HALVE SNELHEID. We hebben in
feite niets anders gedaan dan een (1200
Baud) Basicode programma op dubbele
snelheid uit te zenden. Dat was ook
duidelijk te merken, want de
langgerekte tonen aan het begin en eind
van het programma waren de helft korter
geworden, en alle piepjes precies twee
maal zo hoog als normaal. Niettemin
denken we dat het mogelijk is om
daadwerkelijk (in de toekomst?)
programmatuur op 2400 Baud uit te
zenden over de middengolf. Alleen, dan
moeten er natuurlijk wel eerst nieuwe
Basicode vertaal programma's worden
ontworpen...

SPACE SHUTTLE ATLANTIS GELANCEERD

Vrijdag is, als alles volgens plan is
verlopen, de space shuttle Atlantis
gestart voor de vijfdaagse missie
STS-37. Daarmee is dan een eind gekomen
aan een periode van bijna vier maanden
waarin geen shuttle werd gelanceerd.
Oorspronkelijk had op 26 februari de
STS-39 missie moeten vertrekken, maar
deze werd uitgesteld, en zal op een nog
onbekende datum na STS-37 alsnog van
start gaan.

De bemanning van de Atlantis bestaat
deze keer uit vijf astronauten: Steven
Nagel, Kenneth Cameron, Jerry Ross, Jay
Apt en Linda Godwin. Nagel en Ross
hebben beiden al twee ruimte vluchten
achter de rug, voor de anderen is dit
de eerste vlucht. De bemanning heeft
als voornaamste taak het uitzetten van
het Gamma Ray Observatory, een
telescoop uit de 'Great Observatory'
reeks, waarin ook de Hubble Space
Telescope thuishoort.

ZENDAMATEURISME VANUIT SHUTTLE

Alle astronauten aan boord van de
Atlantis zijn radio-amateurs (zie ook
Beeldkrant 399) en tijdens de vlucht
zal dit ook duidelijk naar voren komen.
Aan boord is opnieuw het SAREX
radiostation, dat tijdens de Astro-1
missie al gebruikt is. Met dit station
zal kontakt worden gelegd met
radio-amateurs op Aarde, maar ook met
de kosmonauten aan boord van het
Russische ruimtestation MIR. Voor de
Astro-1 missie was dit ook al gepland,
maar toen is dit niet doorgegaan
vanwege een te druk werkschema aan
Russische zijde. Nu zal opnieuw een
poging gewaagd worden in de 2-meter
band.

GAMMA RAY OBSERVATORY

Het voornaamste doel van deze vlucht is
het lanceren van het Gamma Ray
Observatory (GRO). Dit is een
soortgelijk instrument als de Hubble
Space Telescope, en het zal diepgaand
onderzoek mogelijk maken in het gebied
van de gammastraling. Het GRO zal
overboord worden gezet met behulp van
de robotarm van de Atlantis. Dat voor
deze missie de Atlantis is gekozen zal
geen toeval zijn: deze shuttle is het
meest geschikt voor het hanteren van
'zware' ladingen. En dat is ook wel
nodig: het GRO heeft een aards gewicht
van zo'n 17.000 kilo! Hiermee is het
officieel de zwaarste satelliet die
ooit vanuit de shuttle gelanceerd werd,
maar mogelijk zijn er nog zwaardere
militaire satellieten vanuit de shuttle
gelanceerd. Het GRO zal op een hoogte
van 450 km worden gebracht, en daar tot
10 jaar lang zijn werk kunnen doen
wanneer tussendoor onderhoud vanuit de
shuttle wordt verricht en nieuwe
brandstof getankt. Meer over de missie
van het GRO zal te lezen zijn in een
volgende beeldkrant.

RUIMTEWANDELING

Een primeur in het herboren shuttle
programma is de eerste ruimtewandeling
(Extra Vehicular Activity, of kortweg
EVA) sinds 1985. Toen voerden twee
astronauten een proef uit met
onderdelen voor het bouwen van de
'kiel' van het ruimtestation. Een van
die astronauten was Jerry Ross, die ook
tijdens STS-37 een EVA zal maken, samen
met Jay Apt. Opnieuw zal het doel ervan
onderzoek voor het toekomstige ruimte
station 'Freedom' zijn. Ross en Apt
zullen drie versies van een nieuw
vervoermiddel testen: de Crew and
Equipment Translation Aid (CETA)
waarmee astronauten zich tijdens ruimte
wandelingen voor het bouwen en
onderhouden van Freedom relatief
moeiteloos zullen kunnen verplaatsen
over grote afstanden. Deze EVA toont
duidelijk het vertrouwen dat Amerika
weer heeft in zijn eigen bemande ruimte
programma; het is niettemin
twijfelachtig of Freedom ooit van de
grond zal komen...
(Yvo Krijgsman)

NIEUW SATURNUSMAANTJE ONTDEKT

Op opnamen die in 1980 en 1981 zijn
gemaakt door Voyager-1 en -2 heeft de
Amerikaanse astronoom Mark Showalter
een nieuw maantje van de geringde
planeet Saturnus ontdekt. Het maantje
werd door hem ontdekt nadat de opnamen
een nieuwe beeldbewerkings techniek
hadden ondergaan. Op 8 van de 30.000
opnamen bleek de satelliet zichtbaar te
zijn.

Het maantje, dat de voorlopige benaming
1981S13 (13e maantje van Saturnus dat
ontdekt/ gefotografeerd is in 1981)
heeft gekregen, bevindt zich aan de
buitenrand van de hoofdring, in de
scheiding van Encke. Het maantje is de
oorzaak van deze scheiding doordat het
de kleine brokstukken waaruit de ringen
zijn opgebouwd hier 'wegveegt' uit zijn
omloopbaan. Daarom werd al vermoed dat
zich hier een maantje zou bevinden. Met
zijn doorsnede van 20 km is 1981S13 het
kleinst bekende maantje van Saturnus.
Het totale aantal bekende Saturnusmanen
is nu op 18 gekomen.

De ontdekking van een maantje wordt pas
erkend als het meer dan 1 maal is
gezien. Zo zijn er nog drie
onbevestigde waarnemingen van maantjes
rond Saturnus. Mogelijk zullen deze,
als ze met de nieuwe beeldbewerkings
techniek aangetoond kunnen worden op
meer dan 1 foto, alsnog erkend worden.
(aldus Yvo Krijgsman)

ZON STEEDS ACTIEVER

De zon heeft in de tweede helft van
1989 de meeste kosmische straling sinds
dertig jaar uitgezonden. Deze straling
bestaat voor het grootste gedeelte uit
kerndeeltjes in de vorm van protonen.
De kosmische straling wordt sinds 1960
onafgebroken gemeten. De verhoogde
straling hangt mogelijk samen met de
groei van de zonne-activiteit die al
vier eeuwen gaande is. Ook was er in
1989 weer een piek in de elf-jaarlijkse
zonnevlekken cyclus, de op een na
hoogste in dertig jaar.

Door de toenemende activiteit van de
zon kunnen de communicatie systemen op
aarde verstoord raken. Ook kan storing
in de stroomvoorziening optreden en
kunnen satellieten er last van
ondervinden. Naast het broeikas effect
kan ook het actiever worden van de zon
het opwarmen van de aarde versnellen.
(Uit: de Muurkrant)

THUISBANKIEREN IN SPANJE

Het thuisbankieren, een fenomeen dat in
het begin van de jaren '80 het
levenslicht zag en dat de mogelijkheid
biedt vanuit de eigen woonkamer zaken
te doen met de bank, vindt langzaam ook
zijn toepassingen in Spanje. Momenteel
maken in dat land rond de 100.000
klanten gebruik van 'home banking', een
cijfer dat schril afsteekt met
Frankrijk, dat ruim 8 miljoen
thuisbankiers telt. De trage opmars van
deze dienst in Spanje moet gezien
worden in verband met de eveneens
langzame opkomst van de personal
computer. De grootste gebruikers van
home banking zijn te vinden in het
bedrijfsleven en de vrije beroepen,
daar waar ook de pc als eerste zijn
intrede deed.

IBERTEX

Een belangrijke stap in de goede
richting was de opname van home
banking, afgelopen juni, in Ibertex, de
videotex dienst van Telefonica die eind
vorig jaar 200.000 gebruikers telde.
Hierdoor is het diensten gamma
aanzienlijk uitgebreid, waaronder de
mogelijkheden tot koop en verkoop van
aandelen, grafische voorstellingen van
de ontwikkeling van deviezen etc. De
opname in het diensten pakket van
Ibertex wordt algemeen gezien als de
sleutel tot succes voor home banking in
Spanje. De gebruiker kan nu namelijk
naast het regelen van zijn bankzaken
ook gebruik maken van allerlei andere
door Ibertex geboden videotex diensten,
zoals het reserveren van vliegtickets,
het bestellen van de week- boodschappen
bij de supermarkt of het opvragen van
informatie over uiteenlopende zaken.

CONCURRENTIE EN IMAGO

Vele Spaanse (spaar)banken zijn de
afgelopen jaren overgegaan tot het
aanbieden van home banking aan hun
clienten. Niet omdat het een
winstgevende aangelegenheid voor hen
is, maar om zich van een strategische
positie te verzekeren en het contact
met de klant te vergroten. Anders
gezegd, om een geavanceerd
technologisch imago uit te stralen en
om zeker niet achter te lopen op de
concurrentie.

De Spaanse bank die als eerste home
banking aanbood en die tevens tot de
Europese pioniers gerekend moet worden,
is Banco Santander, met 25.000
thuisbankiers (een kwart van het totaal
aantal gebruikers) de onbetwiste
marktleider op dit gebied in Spanje.
Deze bank mocht het afgelopen jaar 3
miljoen raadplegingen registreren en
verwacht het komend jaar 7.000 nieuwe
clienten te kunnen verwelkomen.

Zoals gezegd biedt de opname van home
banking in de videotex dienst Ibertex
de mogelijkheid tot het vergroten van
het service pakket (24 uur per dag) aan
de clienten. Zo gaat de bank Banco
Urquijo nieuwe informatie modulen
invoeren, zoals elektronische post en
'scoring', oftewel boekhouding, van kas
en kredieten. Uit concurrentie-
overwegingen kunnen andere banken niet
achterblijven, zodat bijvoorbeeld Banco
Santander onlangs een fiscale
informatiedienst voor zowel
particulieren als bedrijfsleven aan
haar home banking pakket heeft
toegevoegd. (Uit: Telecombrief)

RONTGEN-FOTO'S DIRECT KLAAR

Het lange wachten op de uitslag van een
rontgen foto behoort binnenkort tot het
verleden. Een apparaat, ontwikkeld door
Polaroid, kan rontgen foto's binnen 90
seconden afdrukken. De Amerikaanse
uitvinders hebben zich gebaseerd op de
ontdekkingen van Edwin Land, de
oprichter van Polaroid. Het apparaat
begint automatisch met afdrukken als de
foto gemaakt is. Het kan naast het bed
van de patient gereden worden. Bij de
ontwikkeling van de foto's komen geen
chemicalien te pas. Het nieuwe systeem
is niet duurder dan de huidige methode.
(Uit: NOS Teletekst)

OPEN DAGEN TU DELFT

Op vrijdag 12 en zaterdag 13 april
houden de faculteiten Geodesie en
Lucht- en Ruimtevaart Techniek van de
Technische Universiteit Delft weer hun
'open dagen'. Vele experimenten,
rondleidingen, video's en demonstraties
zullen tijdens deze dagen te zien zijn.
Belangstellenden zijn welkom van 10 tot
16 uur op de adressen: Thijsseweg 11
(Geodesie) en Kluyverweg 1 (Lucht- en
Ruimtevaart Techniek). Vanaf het
NS-station Delft rijden gratis extra
bussen. (met dank aan Reiner v/d Plas)

