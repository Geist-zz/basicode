449, maa 04 nov '91

NOS-SCOOP OP HCC-DAGEN: STAND S3030

De Microcomputerdagen van de Hobby
Computer Club, beter bekend als de
HCC-Dagen, worden dit jaar gehouden op
vrijdag 22 en zaterdag 23 november in
de drie Bernhardhallen van de Jaarbeurs
te Utrecht. Helaas met een kleinere
vloeroppervlakte, want de Jaarbeurs kon
de Marijkehal niet missen. De HCC had
liever wat meer ruimte gehad, want de
belangstelling van deelnemers is nog
steeds erg groot. Ook het publiek komt
nog steeds graag: er worden zeker
50.000 mensen verwacht. Ze komen niet
alleen voor informatie en voorlichting
in de stands van de verschillende HCC
gebruikers- groepen en afdelingen, maar
ook voor de commerciele aanbieders van
hard- en software. De heren handelaren
hebben vaak speciaal voor de HCC-Dagen
grote partijen goederen ingeslagen, die
tegen spotprijzen van de hand gaan. Of
het altijd bruikbaar en goed werkend
is, is een heel andere zaak; weet dus
wel wat u koopt! De HCC zal een stand
inrichten waar pas gekochte spullen op
hun juiste werking kunnen worden
getest. De 'handel' is geconcentreerd
in marktkramen in Bernhardhal 3 en de
helft van Bernhardhal 2. De andere
helft van deze hal is voor het
commerciele showgedeelte, en
Bernhardhal 1 is speciaal voor de HCC
zelf met de afdelingen en de
gebruikersgroepen.

BEURS-ACTIVITEITEN NOS-SCOOP

We zijn aanwezig in het showgedeelte
van Bernhardhal 2 in stand nummer
S3030. Hier kunt u demonstraties van
Basicode verwachten op verschillende
computers, waaronder de MS-DOS PC en de
Commodore Amiga. Basicode vertaal-
programma's voor bijna alle merken en
typen computers zijn er te koop,
evenals een selectie van de via de
radio uitgezonden software. De
programmatuur is gebundeld op de
cassettes Best of Basicode (BOB)
nummers 1, 2 en 3. Cassette BOB 4 is
uitverkocht, maar de BOB 5 op Compact
Disc is er nog wel.

Als extra willen we dit jaar op de
beurs The Best of Basicode nummer 6
uitbrengen. Dit is een
verzamel-diskette met daarop een
selectie uit de vele Basicode
programma's die in de afgelopen drie
jaar zijn uitgezonden. Deze diskette is
echter uitsluitend te gebruiken op
MS-DOS PC's. Ook is er geen Basicode
vertaalprogramma voor nodig, alleen een
Basic interpreter, bv. GW-Basic of
QBasic.

FIDO-NOS OFF-LINE

Verder is er in de stand een
demonstratie van ons Bulletin Board
(normaal alleen met computer en modem
te bereiken op het nummer 035-45395).
Via een terminal in de stand maakt u
contact met de volledige Fido-NOS
databank, die zich in een computer
'achter de schermen' bevindt. Zonder
telefoonkosten te maken, kunt u dan van
alles en nog wat uitproberen.

Ook gratis is het voorlichtings
materiaal in de stand. Er liggen
info-bladen over Scoop, het BBS en
Basicode, er zijn nieuwe winter-
zendschema's van de Wereldomroep en
niet te vergeten is er voor iedere
bezoeker de gloednieuwe Scoop sticker
op briefkaart- formaat, met de
gewijzigde uitzendtijden.

BEURSNUMMER HCC-NIEUWSBRIEF

Meer informatie over de HCC-Dagen vindt
u in het speciale beursnummer van de
HCC Nieuwsbrief. Ieder HCC-lid krijgt
dat binnenkort thuisgestuurd. De
special ligt t.z.t. ook los in de
winkel voor f12,50. In het blad zit al
een toegangs bewijs. De entreeprijs is
normaal f10,- of f7,50 met
reductiecoupon uit dagblad of
tijdschrift. Kinderen onder de 12 jaar
hebben gratis toegang. Twee tips tot
slot nog: de Jaarbeurs ligt vlak bij
Utrecht CS, dus kom in verband met
files op de weg bij voorkeur met de
trein en liefst op vrijdag, want dan is
het nog het minst druk. Wat ons
betreft: graag tot ziens in Utrecht en
prettige HCC-Dagen!

WEINIG GELD VOOR NASA-ONDERZOEK

Na de 'Gouden Eeuw' van het ruimte- en
planeet- onderzoek in de jaren tachtig,
waarbij bijna alle planeten verkend
werden en ook nieuwe gebieden in de
astronomie werden ontgonnen, lijkt nu
een beetje de klad te komen in het
onderzoek. Terwijl in de tweede helft
van de jaren tachtig het budget voor
bovenstaand onderzoek met circa 15% per
jaar steeg, lijkt nu slechts een voor
inflatie gecompenseerde stijging van
drie tot vijf procent in het verschiet
te liggen. Ten opzichte van 1991 heeft
het Amerikaanse Congres, nu wat
terughoudender, slechts drie procent
stijging toegezegd voor 1992.

PANEL VOOR BEPALEN DOELSTELLINGEN

Binnen de NASA wordt een groot deel van
het vermelde onderzoek door het Office
of Space Science and Applications
(OSSA) ten uitvoer gebracht. De
tegenvallende budget verhoging heeft
ertoe geleid dat de besteding van de
toegewezen gelden bediscussieerd moest
worden. Gedurende een week hebben
deskundigen uit de NASA en de
wetenschappelijke wereld in het
algemeen, overlegd over dit probleem.
Door de strijdige belangen leverde dit
overleg verhitte discussies op, maar er
werd een compromis gevonden in een
aangepast programma.

AANBEVELINGEN AAN OSSA

De conclusies van de discussie zijn
samengevat in een plan dat aan het
hoofd van OSSA, Lennard Fisk, is
gestuurd. Hierin wordt erop
aangedrongen onderzoek met behulp van
kleine(re) satellieten te verrichten,
om zo toch over een groot deel van het
OSSA-spectrum onderzoek te kunnen doen.
Geldverslindende satellieten zoals die
vereist zijn voor hernieuwde verkenning
van Mars en de Maan zouden binnen een
apart budget moeten worden
ondergebracht. Wanneer het Congres het
'Human Exploration Initiative' (een
projekt voor bemande verkenning van de
Maan en Mars) goedkeurt, zouden de
satellieten onder deze noemer kunnen
worden ontwikkeld.

NIEUWE MISSIES OP LAAG PITJE

Het plan pleit er verder voor om in het
budget voor 1993 geen nieuwe missies op
te nemen. Verdere ontwikkelingen zouden
verspreid moeten worden over dit
decennium. Vanaf 1994 zouden de
volgende projekten van start kunnen
gaan:
- mini-verkenners in de
Explorer-klasse;
- een gerichte speurtocht naar andere
zonnestelsels;
- een vervanger bouwen voor het
vliegende Kuiper- observatorium;
- de lancering van een serie
geologische Mars-verkenners.

Verder zou aandacht besteed moeten
worden aan voortzetting van vluchten
met Spacelab aan boord van de shuttle,
en zou voor wetenschappelijk onderzoek
aan boord van het toekomstige
ruimtestation Freedom een centrifuge
moeten worden gebouwd.

DRIE 'FLAGSHIP'-PROJEKTEN

In dit decennium zou de ontwikkeling
van een drietal kostbare projekten van
start moeten gaan. Het eerste is de
'Space Infrared Telescope Facility',
een waardige opvolger van de beroemde
IRAS satelliet. Een prestigieus tweede
projekt is het zenden van een
miniatuur- sonde naar de planeet Pluto,
die daar binnen zo'n tien jaar na de
lancering zou moeten aankomen.
Tenslotte zou er begonnen moeten worden
met de constructie van een platform
rond de Aarde voor studie van de Zon.
(Yvo Krijgsman)

GAMMAFLITSEN GELIJKMATIG VERDEELD

Recente waarnemingen van het
Amerikaanse Gamma Ray Observatory (GRO)
stellen astronomen voor raadsels. Sinds
de lancering, afgelopen voorjaar, heeft
GRO meer dan 100 gammabursts
waargenomen: korte flitsen van
energierijke gammastraling in het
heelal. Het merkwaardige is dat deze
gammaflitsen heel gelijkmatig over de
sterrenhemel zijn verdeeld. Volgens
prof. dr. J. van Paradijs, verbonden
aan het Sterrenkundig Instituut Anton
Pannekoek van de Universiteit van
Amsterdam en aan het CHEAF (Centrum
voor Hoge Energie AstroFysica), zou dat
kunnen betekenen dat de gammaflitsen in
ver verwijderde sterrenstelsels
optreden. In dat geval moeten ze
onvoorstelbaar grote hoeveelheden
energie uitzenden.

Van Paradijs publiceerde nog maar
enkele maanden geleden, samen met
Japanse collega's, een artikel in het
tijdschrift 'Nature', waarin
gesuggereerd werd dat de gammaflitsen
ontstaan op neutronensterren in ons
Melkweg stelsel. In dat geval zou je
verwachten dat de verdeling aan de
hemel een lichte concentratie vertoont
naar het Melkwegvlak. Dat is door de
gevoelige detector aan boord van GRO
echter niet bevestigd.

De gelijkmatige verdeling van de
gammaflitsen aan de hemel is volgens
van Paradijs maar op twee manieren te
verklaren. De eerste mogelijkheid is
dat ze ontstaan in een uitgestrekte
halo rondom ons Melkweg stelsel. Dan
zou je echter verwachten dat er meer te
zien waren in de richting van de
Andromeda nevel. De tweede mogelijkheid
is dat ze ontstaan in ver verwijderde
sterrenstelsels, die immers ook
gelijkmatig aan de hemel zijn verdeeld.
In dat geval moet het zeer energierijke
processen betreffen, bijvoorbeeld het
samensmelten van twee neutronensterren.
(Uit: de Volkskrant)

SELECTIE VAN ASTRONAUTEN

Op dinsdag 19 november a.s. organiseert
de Nederlandse Vereniging voor
Ruimtevaart (NVR) een lezing over de
selectie van astronauten bij ESA. De
lezing wordt gehouden door Dr. A.
Kuiper, werkzaam bij de test
faciliteiten van ESA, de ESTEC
vestiging in Noordwijk. De selectie is
enorm streng. Van de vele gegadigden
zijn in Nederland slechts vijf mensen
door de zeef gekomen, mede op grond van
medische aspecten, een terrein waarop
dhr. Kuiper specialist is. De avond
begint om 20 uur in Delft in het V-cafe
van het gebouw van de faculteit L&R van
de TU Delft (laagbouw tegenover
hoofdgebouw Kluyverweg in kelder). De
Nederlandse astronauten, waaronder een
vrouw (Mariet Hofstee), weten overigens
nog steeds niet wie uiteindelijk in de
Europese selectie zal worden opgenomen
voor werk aan het bemande ruimte
station Columbus. De selectie zal pas
in december bekend worden gemaakt.

