447, maa 21 okt '91

S-TM13 OVERGEZET NAAR ACHTERSTE POORT

In de vroege ochtenduren van 15 okt.
1991 is de Soyuz-TM13 overgezet van de
voorste naar de achterste koppelpoort
(aanvang ong. 0052 UTC, einde ong. 0236
UTC). Een autonome vlucht van maar
liefst 1 uur en 44 min. dus. Meestal
nemen deze operaties niet meer dan 20
minuten in beslag. In dit geval is men
dus een hele omloop autonoom gebleven.
Een goede gelegenheid om het gehele MIR
complex uitgebreid te inspecteren, te
filmen en te fotograferen. Dat heeft
men dan ook gedaan en iedereen was
opgetogen over de prachtige beelden. De
S-TM13 moest naar de achterste
koppelpoort om de voorste vrij te maken
voor de komst van het volgende
vrachtschip. Het Kurs naderings systeem
van de achterste poort wordt nog niet
vertrouwd voor volautomatische
naderingen. Volkov voerde de nadering
naar die poort dan ook uit in het semi-
automatisch regiem. Een deel van de
besturing werd dus handmatig
uitgevoerd. Dit bleek uit het
radioverkeer tijdens de laatste fase
van de operatie (oml. MIR 32386,
0229-0234 UTC). De communicatie vond
plaats op 121.750 mc.

MOEIZAME KOPPELING PROGRESS-M10

Dit vrachtschip werd vanaf Baykonur
gelanceerd op 17 okt. 1991 te 0005 UTC.
Deze Progress heeft ook een terugkeer
capsule aan boord. De koppeling zou op
19 okt. 1991 te ong. 0216 UTC moeten
plaatsvinden. Uit het radioverkeer
tijdens de daaraan voorafgaande
doorgang van het MIR complex (en dus
Progress-M10) bleek, dat de nadering
was afgebroken en de Pr-M10 zich van
het complex verwijderde. Tijdens deze
doorgang en de 2 volgende probeerden de
kosmonauten tevergeefs de Pr-M10
visueel waar te nemen. Zij zochten de
omgeving af via alle beschikbare
vensters, maar zagen de Pr-M10 niet. De
nadering mislukte door een menselijke
fout bij de vluchtleiding. Omdat dit nu
al bekend is, was een nadere analyse
overbodig en werd besloten de tweede
poging in de nacht van 20 op 21 oktober
1991 te wagen. Deze tweede poging heeft
vannacht plaats gevonden, en was
succesvol: om 0341 UTC koppelde het
vrachtschip Pr-M10 aan MIR, en konden
de kosmonauten opgelucht ademhalen.

DIVERSE BERICHTEN

Het vrachtschip Progress-M9 en de
terugkeer capsule doken de dampkring in
op 30 sept. 1991 en niet op 3 okt.
1991. De Pr-M9 verbrandde; de capsule
maakte een veilige landing.

Niet alleen Shatalov, het hoofd van het
opleidings centrum voor kosmonauten,
gaat met pensioen, maar ook zijn
plaatsvervanger Leonov. Shatalov wordt
opgevolgd door kosmonaut Pyotr Klimuk.
De opvolger van Leonov is nog niet
bekend. Ten tijde van de lancering van
S-TM13 en de voorbereiding daarvoor
traden Shatalov en Klimuk nog
gezamenlijk op.

De kosmonauten hadden vernomen, dat
vanaf 1 jan. 1992 alle volgschepen voor
de Sovjet ruimtevaart uit de vaart
zullen worden genomen. Zij bespraken
dit met het volgschip Akademik Sergey
Korolyov. De reacties op datgene, wat
de A.S.K. vertelde (hier niet hoorbaar)
doen het ergste vrezen.

Chris v.d. Berg, NL-9165/A-UK3202

GALILEO OP WEG NAAR GASPRA

Met succes is op woensdag 9 oktober
j.l. een kleine wijziging aangebracht
in de koers van de ruimtesonde Galileo,
die op weg is naar de planeet Jupiter.
De wijziging was nodig om eind deze
maand een 'ontmoeting' mogelijk te
maken met de asteroide Gaspra.
Gedurende anderhalf uur werd 162 keer
de stuwraket in werking gezet. Op dat
moment was de Galileo- sonde 373
miljoen kilometer verwijderd van de
aarde. In de loop van deze week zal nog
een kleine koers wijziging
plaatsvinden.

De sonde zal op zo'n 1600 kilometer
afstand langs de asteroide scheren. Met
de boordcamera zullen ongeveer 150
foto's worden gemaakt. Het zal voor het
eerst zijn dat er vanuit de ruimte
beelden worden gemaakt van het
oppervlak van een asteroide.

VLIEGENDE ROTSKLOMP

Gaspra is een rotsklomp in de
asteroiden gordel tussen Mars en
Jupiter. De gemiddelde doorsnede is 15
kilometer. De onderzoekers van het NASA
Jet Propulsion Laboratory (JPL) in het
Californische Pasadena gaan ervan uit
dat dergelijke rondvliegende
rotsklompen meer informatie kunnen
geven over de vorming van het
zonnestelsel, ongeveer 4,6 miljard jaar
geleden.

De onderzoekers zullen overigens een
jaar moeten wachten voordat ze de
beschikking krijgen over de resultaten
van de metingen tijdens de passage. De
paraplu-vormige antenne van de Galileo
kon in april niet worden geopend, wat
directe verzending van de gegevens
onmogelijk maakt. De foto's zullen
daarom aan boord op een computerband
worden opgeslagen. Half december zal
een nieuwe poging worden ondernomen om
de antenne te ontvouwen. Als die en
mogelijk nog enkele latere pogingen
mislukken, zullen de gegevens van de
'ontmoeting' met Gaspra in november
1992 via een tweede antenne aan boord
naar de aarde worden verstuurd, een
paar weken voordat de sonde een draai
maakt richting Jupiter. Het onderzoek
zal daar over vier jaar beginnen. (Uit:
de Volskrant)

NIEUWE BOEINGS VOOR AIR FRANCE

De eerste twee toestellen van het type
Boeing 737-500, de nieuwste telg in de
737-serie, zijn door Air France in
ontvangst genomen. De maatschappij
heeft twaalf van deze toestellen
besteld en een optie genomen op nog
eens zes stuks. Door deze aanwinsten
kan de Franse maatschappij het aantal
vluchten op Europese bestemmingen
verhogen en daarmee meer vertrektijden
aanbieden.

De 737-500 wordt ingezet met ingang van
de winterdienst 91/92. Het vliegtuig
zal ook dagelijks op de route Amsterdam
- Parijs vliegen met 105 stoelen en een
variabele indeling. Het 500-type is
uitgerust met CFM56-3C motoren,
ontwikkeld door General Electric in
samenwerking met de Franse SNECMA
motoren fabriek. Deze motoren zijn
reeds in gebruik bij de Airbus A-320
van Air France en Air Inter, wat een
groot voordeel is bij het onderhoud. De
500 is zuiniger dan zijn voorganger de
737-200 en heeft een grotere
actieradius.

FRITS

Er is een nieuw Videotex informatie
systeem in Friesland opgezet: de dienst
FRITS. Dit is een initiatief van het
Arbeidsbureau Heerenveen, dat hiervoor
samenwerking heeft gezocht met de
Heerenveense Ondernemers Vereniging en
de gemeenten Heerenveen, Skarsterlbabn,
West Stellingwerf en Oost Stellingwerf.
Op diverse plaatsen in bovengenoemde
gemeenten worden terminals geplaatst
waar het publiek gratis informatie kan
raadplegen over ondermeer vacatures,
scholing, opleiding, de sociale
diensten, genoemde gemeenten en
uitgaan. Frits werkt nauw samen met het
Groningse informatie systeem
AGI-databank, dat inmiddels door 55
procent van de werkzoekenden wordt
gebruikt. Het Friese project geldt als
experiment en zal twee jaar duren. Er
wordt inmiddels gesproken met de Friese
uitzendbureau's over een Friese
uitzend- vacaturebank. (Uit:
Telecombrief)

SNELSTART BETAALDISKETTE (VERVOLG)

U herinnnert zich nog, hoe in onze
praktijk test van deze Betaaldiskette
drie van de vijf betalingen precies op
tijd werden verricht door de BankGiro
Centrale (Beeldkrant 446). De twee
overige werden (waarschijnlijk wegens
saldotekort) niet uitgevoerd. Het saldo
werd dus maar snel (per 12 oktober)
voldoende aangevuld. Even later kreeg
ik mijn diskette weer retour van de BGC
in een stevige diskette- mailer. En op
17 oktober ontving ik dan het
bankafschrift, waaruit bleek dat ook de
resterende twee betalingen waren
verricht. Valutadatum: 10 oktober (de
gewenste datum van transactie).

Kortom: de Betaaldiskette, de bank en
de BGC werken uitstekend samen.
Betalingen worden keurig op de gewenste
datum overgeboekt; is er echter
saldotekort, dan wacht de BGC met
overmaken tot het saldo weer voldoende
is.

KOSTEN BLIJVEN PROBLEEM

Een minpunt vormen helaas toch de
kosten, een gulden of twee als de
diskette niet wordt meegerekend. Niet
veel, maar betalen met acceptgiro's en
overschrijf formulieren is vaak geheel
gratis. Overigens zal betalen per
diskette ook voor de banken en de BGC
niet altijd voordelig zijn. Neem alleen
maar de kosten van afhandeling, de
portokosten en de diskette- mailer,
alles bij elkaar zeker enkele guldens.
Wel zal de Betaal diskette voor zowel
opdrachtgever als banken voordeliger
worden, naarmate er meer betalingen in
een keer worden verricht. ABN-AMRO, die
een soortgelijke (maar niet identieke!)
diskette voor f75,- verkoopt aan
zakelijke rekening houders, stelt de
grens op minimaal 15 transacties per
diskette-opdracht.

VOORAL GESCHIKT VOOR MKB

De Betaaldiskette is dus met het oog op
de kosten minder geschikt voor de
particulier met maar enkele opdrachten
per keer, maar kan zeker goed van pas
komen in het midden- en kleinbedrijf,
vooral als de bank nu al kosten in
rekening brengt voor de transacties. De
situatie zal echter per geval
verschillen: vergelijk de kosten tussen
de verschillende mogelijkheden eens met
elkaar, misschien kunt u geld besparen.
Laat het ons maar eens weten, als u op
dit gebied ervaring heeft.

ACTIE VOORTGEZET!

Speciaal voor lezers van de Beeldkrant
zal de Snelstart Betaaldiskette nog tot
1 december 1991 gratis beschikbaar zijn
als 'zomer aanbieding', zo liet Uitg.
Stark Texel ons weten. Voorwaarde is
wel dat u uitdrukkelijk 'Beeldkrant NOS
Radio Scoop' bij de bestelling
vermeldt. (Chris van Offeren)

EEN LEVEN LANG: ADRIAAN BLAAUW

Komende vrijdag 25 oktober besteedt het
NOS radioprogramma 'Een leven lang'
(11.00-12.00 uur, Radio 5) aandacht aan
het leven en werk van de astronoom
Adriaan Blaauw. Hij is een van de
belangrijkste sterrenkundigen van ons
land. Dit voorjaar nog werd hij
onderscheiden met een erelidmaatschap
van de American Astronomical Society,
een onderscheiding die hij met nog 4
mensen uit de hele wereld deelt. Hij
was tot 1975 hoogleraar in Groningen en
tot 1981 hoogleraar in Leiden.
Bovendien was hij directeur van de
Europese Sterrenwacht ESO in de
Chileense woestijn en van het Kapteyn
laboratorium in Groningen. Willem de
Haan praat hem over zijn voorliefde
voor de sterren, die zich al vroeg
openbaarde.

