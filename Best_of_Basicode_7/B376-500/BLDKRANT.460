460, maa 16 dec '91

UITSLAG ZENDERTEST

Werkelijk, dat we zoveel meedenkende
Scoop luisteraars hebben op Radio 5
heeft ons verrast. Ruim tweehonderd
cassettes hebben we gekregen als
reactie op onze proeven op de
middengolfzender. Vooral van mensen die
langs onze stand kwamen op de
HCC-dagen. We zijn u heel dankbaar en
veel mensen hebben nog een echte
Hobbyscooptas in de wacht gesleept.

Uit de proeven is vooralsnog gebleken
dat onze wijze van moduleren nog niet
de juiste is. Maar circa 40% van de
bandjes van de tweede proef (van 18
nov.) was toch te lezen. Iedereen die
aan de proef heeft meegedaan heeft
inmiddels zijn bandje terug met een
beoordeling die op het etiket is
afgedrukt. Het viel ons op dat het
merendeel van de geslaagde opnamen
afkomstig was van mensen die hun radio
op het kabelnet hebben aangesloten. Men
heeft dan minder last van storing.

RESULTATEN OP RIJ

En dan volgt nu de uitslag van de
zendertest in cijfers. De proef van 11
november bleek helaas mislukt. De
uitzending van 18 november leverde wel
bruikbare signalen op. In totaal
ontvingen we hiervan 225 opnamen op
cassette. Slechts 6 waren (om diverse
redenen) niet bruikbaar, zodat 219
opnamen zijn getest.

In de beoordeling is een onderverdeling
aangebracht in de volgende categorieen:
0 = veel verlies van bytes
1 = enig verlies
2 = compleet blok gelezen met
vervorming
3 = regelmatig patroon (lichte
vervorming)
4 = mooi regelmatig patroon

Groep / aantal / percentage
0 :  7 =  3.2 %
1 : 30 = 13.7 %
2 : 94 = 42.9 %
3 : 77 = 35.1 %
4 : 11 =  5.0 %

Uitgesplitst naar antenne systeem:

a) ontvangst onbekend (84)
0 :  3 =  3.6 %
1 : 14 = 16.6 %
2 : 34 = 40.5 %
3 : 29 = 34.5 %
4 :  4 =  4.7 %

b) eigen antenne      (45)
0 :  4 =  8.8 %
1 : 10 = 22.2 %
2 : 14 = 31.1 %
3 : 14 = 31.1 %
4 :  3 =  6.6 %

c) kabel              (90)
0 :  0 =  0.0 %
1 :  6 =  6.6 %
2 : 46 = 51.1 %
3 : 34 = 37.8 %
4 :  4 =  4.4 %

DANKBETUIGING

Tot slot willen we graag een woord van
dank uitspreken aan het adres van Luut
Looyenga (en familie), die talloze uren
spendeerde aan de analyse van de
opnamen, het schrijven van speciale
testprogramma's, de presentatie van de
resultaten en, last but not least, het
terugsturen van alle bandjes, inclusief
een individuele beoordeling van de
opname. Dat was waarlijk monnikenwerk!
En dat in deze tijd van
automatisering... Bedankt, Luut!

MEXICO EN FILIPPIJNEN OP KORTEGOLF

Voor het eerst sinds vele jaren kan er
in ons land weer een omroepstation uit
Mexico worden ontvangen. Het gaat
daarbij verrassend genoeg niet om Radio
Mexico Internacional, maar om de veel
zwakkere zender van Radio Educacion.
Met een vermogen van 5 kilowatt is dit
educatieve station uit Mexico Stad 24
uur per dag in de ether op 6185 kHz.
Rond 10.30 uur Nederlandse wintertijd
is Radio Educacion met zwakke signalen
te beluisteren. Het verdient daarbij
aanbeveling om de ontvanger in de stand
enkelzijband te zetten. De roepletters
van deze Latijns- Amerikaanse
omroepdwerg zijn XEPPM en het programma
is uiteraard in de Spaanse taal. Vanaf
de andere kant van de aardbol, namelijk
de Filippijnen, is elke ochtend een
zender van Far East Broadcasting
Company (FEBC) te horen. Vanaf ongeveer
10.54 uur zendt FEBC International een
pauze signaal en een stations
identificatie uit op 9820 kHz. Een
Duitstalig programma is van woensdag
tot en met zaterdag om 19.45 uur op
9845 kHz te beluisteren. Ontvangst
rapporten kunnen worden gestuurd naar
Box 1, Valenzuela, Metro Manila op de
Filippijnen.

RADIOTELEFONIE IN DE DERDE WERELD

Veel telefonie verbindingen op de korte
golf zijn de laatste jaren vervangen
door moderne satelliet lijnen. Alleen
in enkele arme landen in de Derde
Wereld wordt er nog intensief op de
HF-banden gewerkt. Zo maakte de
Nederlandse DX-er Max van Arnhem
onlangs melding van een groot aantal
KG-verbindingen in Indonesie. Tijdens
een rondreis over de eilanden Bali,
Lombok, Sumbawa, Komodo, Rinca, Flores,
Timor en Sumba ontdekte hij veel
KG-antennes en SSB-signalen. Zo blijkt
de PTT in Bajawa op Flores regelmatig
verbindingen te leggen met de PTT in
Ende (Flores) en Kupang (Timor).
Daarvoor worden ondermeer de
frequenties 5377, 8015 en 8125 kHz
ingezet. De kansen op ontvangst in ons
land zijn echter niet erg groot. Dat
ligt anders bij twee mijnbouw stations
uit het westafrikaanse Mauretanie. Dit
Sahara-land kent nauwelijks moderne
industrie. Alleen in het noorden en aan
de kust bevinden zich enkele mijnen
waar ijzererts wordt gewonnen. De
nationale mijnbouw maatschappij SNIM
legt regelmatig radioverbindingen
tussen de mijnen in Zouerate en haar
vestiging in de havenstad Nouadibou.
Goede ontvangst kansen heeft u tussen
23.00 uur en middernacht op de
frequenties 8005 kHz (Nouadibou) en
8175.2 kHz (Zouerate). De beide
stations zenden uit in bovenzijband,
ofwel USB. (Michiel Schaay)

STUDENTEN BEZOEKEN SOVJET RUIMTEVAART

Enkele maanden geleden besteedde
NOS-Scoop aandacht aan de studiereis
van een groep studenten aan de TU Delft
naar de Sovjet Unie, voor een bezoek
aan diverse ruimtevaart instellingen.
De studenten van het RVD (Ruimtevaart
dispuut) waren toen nog met de
gecompliceerde voorbereidingen bezig,
maar door enkele organisatoren was al
een verkennende reis naar de S.U.
gemaakt. Men had goede hoop dat het zou
lukken, maar dit was meer gebaseerd op
optimisme dan op realiteits zin. Zelfs
de bekende Piet Smolders, die de
'verkenners' begeleid had, kon een
goede afronding niet garanderen. De
eigen bijdrage van de deelnemers mocht
niet de pan uit rijzen en daarom waren
er goede gevers, sponsors etc. in ons
land nodig. Dat lukte aardig en het al
of niet slagen hing af van de gastheren
in dat zo geteisterde land. De
staatsgreep van 19 augustus 1991 leek
roet in het eten te gooien, maar dit
stormpje ging snel voorbij en de daarop
volgende opklaringen bleken positief
uit te werken.

REIS OPTIMAAL BENUT

De groep van 32 personen (grotendeels
studenten) was in Rusland van 9 t/m 19
september 1991. Alles wat er uit te
halen viel hebben de studenten er
uitgehaald: naast een aantal
ruimtevaart musea bezochten zij het IKI
(Instituut voor Ruimte onderzoek), het
MAI (Moskou's Luchtvaart Instituut),
Sterrestadje, de fabriek Babakin/
Lavochkin, de Raad voor Sterrenkunde,
het Instituut voor Medische en
Biologische Problemen, het Monino
Luchtmacht museum, het vluchtleidings
centrum TsUP, NPO Energiya, het
Sterrenkundig Instituut Sternberg, de
Krunichev Proton Fabriek, en tenslotte
de Modellen fabriek Znanye.

BIJEENKOMST IN DELFT

Op een goed bezochte bijeenkomst in het
Instituut voor Lucht- en Ruimtevaart in
Delft op 10 december 1991 werden enkele
voordrachten gehouden over de Russische
ruimtevaart, de economie en handel en
natuurlijk de studiereis zelf. Tevens
vond de presentatie plaats van het
gedegen rapport Kosmoskou '91, waarin
de reis duidelijk wordt beschreven.
Voor mensen die zich, al of niet
beroepsmatig, ook nog eens op Rusland
willen orienteren, bevat het nuttige
informatie, zoals adressen en
telefoonnummers van allerlei
ruimtevaart instellingen die in
telefoonboeken niet te vinden zijn. Het
qua druk en vormgeving goed verzorgde
rapport is voor f25,00 te verkrijgen
bij het RVD (Ruimtevaart dispuut) van
de TU Delft, Kluyverweg 1, 2629 HS
Delft, tel. 015-785366 of 785371, fax
015-623096. Het rapport is in de
Engelse taal geschreven.

EINDELIJK AANDACHT

Voor geinteresseerden in de Russische
ruimtevaart is het hartverwarmend dat
er op deze wijze blijk is gegeven van
echte en, er kan gerust gesteld worden,
professionele belangstelling voor de
enorme verworvenheden en prestaties op
ruimtevaart gebied in de voormalige
S.U. Door velen, b.v. wetenschaps
rubrieken, tv- en radioprogramma's,
wordt al zolang gesuggereerd dat alleen
in het Westen, en met name in de Ver.
Staten, op de juiste wijze ruimtevaart
wordt bedreven. Men wil in het Westen
zelfs nog veel geld gaan besteden aan
onderzoek dat in het Oosten al met
succes is afgerond. Gebruik maken van
de enorme lanceer mogelijkheden daar
zou ons veel geld kunnen besparen. De
verkenning van het Delftse RVD, mensen
dus die ooit een belangrijke rol in de
ruimtevaart hopen te spelen, is een
stap in de goede richting!
Chris v.d. Berg, NL-9165/A-UK3202

NIEUW COMMUNICATIEPAKKET: COMM90

Als gebruiker van COMM80 was ik
uiteraard wel benieuwd wat COMM90 in
petto heeft. Welnu, het nieuwe
communicatie pakket valt zeker niet
tegen, vooral niet als je gewend bent
aan het gebruik van een muis. Het
nieuwe COMM90 is overigens ook
uitstekend met het toetsenbord te
bedienen.

COMM80 werd destijds naast VIDI80
geleverd: COMM80 voor de ANSI BBS-en en
VIDI80 voor de Videotex diensten.
Gelukkig is dat onderscheid nu
verdwenen, want COMM90 is zowel voor
ANSI als VTX geschikt. In het 'belmenu'
moet men even opgeven wat de aard van
de dienst is, dat is voldoende. Bij het
up- en downloaden ondersteunde COMM80
alleen ASCII en Xmodem, COMM90 kent
daarnaast ook Kermit, Sealink, Ymodem
en Zmodem, in de ons toegestuurde
versie 1.4 Zmodem althans. Keus genoeg
dus.

De installatie van COMM90 gaat heel
eenvoudig en snel. Vanaf de originele
distributie- diskette dient alleen
INSTALL getypt te worden en de rest
gaat als vanzelf. Een harde schijf is
niet beslist nodig. Uitgepakt is het
programma 324 kb groot, inclusief een
beperkt aantal telefoonnummers in de
database.

VERSCHILLEN MET VORIGE VERSIE

Wat mij bijzonder aanspreekt is, dat
het inloggen nu bijna geheel
automatisch kan. Het steeds weer
moeizaam intikken van de voornaam, de
achternaam en het password is verleden
tijd. Met macro's is het tikwerk terug
te brengen tot bijvoorbeeld ALT-1.
Inloggen gaat daarna vanzelf.

Iets lastiger dan bij COMM80 vind ik
het in- en uitschakelen van het
logboek, waarin alles wat u tijdens de
verbinding ziet en doet als
tekstbestand wordt opgeslagen. Bij
COMM80 was ALT-F1 voldoende voor
in/uitschakelen, waar dan ook in het
programma; bij COMM90 komt er iets meer
bij kijken. De procedure duurt daardoor
ook wat langer, dus is het beter om die
off-line even te doorlopen. Eventueel
in- en uitschakelen is overigens daarna
ook on-line met ALT-F2 weer makkelijk
te doen. Een kwestie van even wennen.
De voor de rest goede Nederlandse
gebruiks aanwijzing is over dit logboek
niet erg duidelijk, maar na wat
geklungel kom je er wel uit. In COMM90
is een uitstapje naar DOS ook geen
probleem meer; met 'exit' ben je zo
weer terug in het programma.

CONCLUSIE

COMM90 is een combinatie van het 'oude'
COMM80 en VIDI80, is ook muis gestuurd,
ondersteunt de gangbare protocollen en
maar liefst acht COMM poorten, en door
de macro's zijn steeds wederkerende
inlog procedures handig te omzeilen. De
menu's zijn alle in het Nederlands,
maar de Engelse versies staan ook op de
diskette. De prijs is f75,- inclusief
BTW. (Chris van Offeren)

Inlichtingen: INFOboard BV, Veldweg 33,
6075 HL Herkenbosch, Postbus 534, 6040
AM Roermond, tel. 04752-6584, fax
04752-6584.

