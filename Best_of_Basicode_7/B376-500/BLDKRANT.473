473, maa 10 feb '92

ULYSSES PASSEERT JUPITER

Afgelopen zaterdag 8 februari scheerde
de Europese ruimtesonde Ulysses langs
de grootste planeet van ons
zonnestelsel, Jupiter. De Ulysses is de
eerste Europese sonde die een andere
planeet heeft bereikt, en de vijfde
sonde (de overige vier waren allen
Amerikaans) om Jupiter te passeren.
Het meest opvallende aan deze passage
is echter dat de planeet deze keer niet
het doel is, maar slechts een middel.
De vorige Jupiter- sondes, de
Pioneer-10 en -11 en de Voyager-1 en
-2, waren specifiek gebouwd voor de
bestudering van de (gasvormige)
buitenplaneten; de drie laatsten vlogen
nog door naar andere gasplaneten. Het
doel van de missie van Ulysses ligt
echter niet in de buitenregionen van
het zonnestelsel, maar juist er
middenin.

OMWEG NOODZAKELIJK

De Ulysses werd op 6 oktober 1990
gelanceerd vanuit de space shuttle
Discovery, om van daaruit koers te
zetten naar de Zon. Dat deze route via
Jupiter zou lopen, was te wijten aan
een gebrek aan stuwkracht. De baan van
de Ulysses moest haaks op het vlak
waarin de planeten draaien (het
eclipticavlak) komen te staan. Omdat de
snelheid bij de lancering voornamelijk
in dit vlak lag, vooral door de
baansnelheid van de Aarde, moest voor
deze snelheid gecompenseerd worden.
Bovendien moest een haaks hierop
staande snelheid worden opgebouwd. De
huidige raketten hebben niet voldoende
vermogen om zo'n taak te volbrengen.

ZWAARTEKRACHT JUPITER AANGEWEND

Voor het gebrek aan raketkracht werd nu
op een natuurlijke manier
gecompenseerd. De sterke zwaartekracht
van de reuzenplaneet Jupiter moest
dienen als versneller voor Ulysses.
Door een 'scheervlucht' over de
noordpool van de planeet te maken, zou
de sonde afgebogen moeten worden
richting zuidpool.
Afgelopen zaterdag rond twaalf uur 's
middags (Nederlandse tijd) volbracht de
Ulysses deze passage, door op 378.400
kilometer ofwel 5,3 Jupiter radii de
planeet te passeren. Dit gebeurde met
een snelheid van 126 kilometer per
seconde. De Ulysses was hiermee het
snelste ooit door mensenhanden gemaakte
voorwerp! Op 3 februari was de sonde al
het magnetisch veld van Jupiter
binnengevlogen, waarin 10 dagen lang
metingen zouden worden verricht.

TOCHT DOOR MAGNETISCH VELD JUPITER

Hoewel men bij de eerste passages van
Jupiter door verkenners bevreesd was
voor de invloed van het zeer sterke
magnetisch veld van deze planeet, was
de Ulysses juist ingesteld op het
verrichten van metingen hieraan. Ook
waren instrumenten ingezet om te zoeken
naar stof- en gasdeeltjes, diverse
ionen, en naar rontgen-, gamma- en
radiostraling.

Tijdens de passage werd een bijzonder
verschijnsel geregistreerd: elke 10 uur
en 55 minuten (1 omwenteling van
Jupiter) detecteerde de Ulysses een
sterke stroom elektronen, afkomstig van
de planeet. Een verklaring hiervoor is
nog niet gevonden. De Ulysses vloog
later op de dag nog door het spoor van
plasma (ge-ioniseerd gas) dat het
vulkanische maantje Io in z'n baan
achterlaat.

UITEINDELIJK DOEL ULYSSES-MISSIE

Door zijn unieke, haaks op het
eclipticavlak staande baan is de
Ulysses voorlopig het enige middel om
meer over de omstandigheden aan de
polen van de Zon te weten te komen.
Vanaf de Aarde en vanuit ruimtesondes
in het eclipticavlak kunnen we alleen
de evenaars zone van onze ster goed
waarnemen, waar de verschijnselen door
de aswenteling van de Zon moeilijk te
analyseren zijn. Aan de polen zal de
geringere invloed van de draaiing een
minder vertekend beeld geven van de
processen die aan de wieg van de
zonnewind (een stroom geladen deeltjes)
en het magnetisch veld staan. Theorieen
omtrent de mechanismen op de Zon kunnen
dan ook gecontroleerd c.q. verbeterd
worden, wanneer de Ulysses de zuid- en
noordpool van de Zon passeert,
respectievelijk in de zomer van 1994 en
in februari 1995. (Yvo Krijgsman)

RUIMTE-REGATTA

Het ruimtevaartjaar 1992 valt samen met
de herdenking van de ontdekking van
Amerika door Columbus. In het Jet
Propulsion Laboratorium van de V.S. is
het idee ontstaan om een soort
zeilwedstrijd in de ruimte te houden.
I.p.v. de karvelen, die destijds naar
het westen zeilden, zullen er nu
ruimtesondes uit vele landen zeilend op
de zonnewind een race in de ruimte gaan
houden. Het ruimteproject kreeg de naam
'Columbus-500'. Het kreeg
belangstelling van leidende lucht- en
ruimtevaart firma's in de VS,
Frankrijk, Engeland, Japan, India,
China en universiteiten in Italie en
Zweden.

ZONNEZEILEN

Deskundigen van de Amerikaanse
Planetaire vereniging hebben
berekeningen gemaakt, die bewijzen:
gebruik makend van de druk van
zonnestralen kan in de loop van 1 uur
vanaf het moment van de start een
vierkant zonnezeil in de ruimte worden
gejaagd met snelheden van 1/3 mijl tot
16 km per uur. Maar al na 18 etmalen
kan een dergelijk zeil een snelheid
ontwikkelen tot 1,6 km per seconde
(5760 km per uur). Het project
zonnezeil wordt in het Jet Propulsion
Laboratory uitgewerkt als alternatief
voor het project van een ruimte-
toestel met een ionenmotor, dat door de
NASA wordt gezien als een mogelijke
variant voor een ontmoeting met de
komeet Halley. Het idee vond
ondersteuning. Om de verwezenlijking te
versnellen werd een Fonds opgericht
voor het uitwerken van een zonnezeil op
particuliere basis. Er is inmiddels een
zeil ontworpen met een oppervlakte van
30 vierkante meter. Een replica daarvan
met 1/3 van de natuurlijke grootte
ondergaat al tests.

INTERNATIONAAL DEELNEMERSVELD

Geleerden van het CNES in Frankrijk
hebben een Club opgericht voor de
ontwikkeling van de techniek van
zonnezeilen. Opdracht is het aandacht
besteden aan het Internationale Jaar
voor de Ruimtevaart en het meedoen aan
de zeilrace Aarde - Maan - Mars. De
Japanners hebben een Unie opgericht
voor het reizen in de ruimte van een
zonnezeiler met een oppervlakte van 70
vierkante meter. Experts hebben
berekend dat zo'n vlucht naar Mars
minder dan 1 jaar zal duren. In de
ex-SU wilde men graag meedoen, maar het
lospeuteren van geld voor zoiets valt
daar niet mee. Omdat er grote prijzen
te verdienen zijn (valuta is een
toverwoord), wist men toch enkele
plannetjes door te drukken, o.a. door
medewerking van NPO Energiya. Een
Franse kosmonaut zal in juli 1992
vanuit MIR een klein model op schaal
lanceren. Het zeiltje van die satelliet
zal slechts ong. 40 cm in diameter
zijn. Een groter zeil zal door een
Progress-M vrachtschip worden
afgeleverd aan MIR en vlak na de
ontkoppeling van dit schip worden
gelanceerd. Dit zeil, opgebouwd uit
dunne glasvezels, zal een diameter van
25 meter hebben. (Chris v.d. Berg,
NL-9165/A-UK)

NASA WIL AARDE IN KAART BRENGEN

Radarwetenschappers en -ingenieurs van
het Jet Propulsion Laboratory van NASA
hebben een nieuw, nauwkeuriger
radarsysteem ontwikkeld om
topografische kaarten van het
aardoppervlak te maken. De radar zal
vanuit een vliegtuig werken. 'Het
instrument, dat Topsar heet
(Topographic synthetic aperture radar),
heeft vele commerciele en
wetenschappelijke gebruiks
mogelijkheden en is drie keer zo
nauwkeurig als nu beschikbare
systemen', zegt Dr. Howard Zebker van
JPL, die het systeem ontwikkelde.

RADARMETING VANUIT VLIEGTUIG

Topsar, een interferometrisch
radarsysteem, gaat mee aan boord van
een NASA DC-8. Het radarsysteem meet
steeds het verschil in afstand van elk
van de twee antennes aan boord tot een
punt op de grond, om vervolgens de
hoogte van dat punt te bepalen door
driehoeks meting. 'Het systeem, dat
ontwikkeld is in samenwerking met een
Italiaans consortium, is ook het
prototype voor een mogelijke
satellietmissie. Daarbij is het plan de
hele aarde op die manier in kaart te
brengen', aldus Zebker. Op dit moment
doet bijv. ERS-1 dat ook al, alleen
niet zoals hier met twee radarsystemen
tegelijk, waardoor als het ware een
driedimensionaal beeld wordt gevormd.

GROTE NAUWKEURIGHEID

Er zijn verscheidene wijzigingen
uitgevoerd om een optimale prestatie te
krijgen bij het in kaart brengen van
gebieden. Zo worden via een
(zend)antenne pulsen uitgezonden die
weer worden opgevangen door twee
ontvang antennes (flink uit elkaar
geplaatst) om grotere nauwkeurigheid te
krijgen. Het definitieve instrument
moet volgens Zebker in staat zijn met
digitale technieken driehoeks
berekeningen te maken met een
nauwkeurigheid van 3 meter in hoogte en
met een resolutie in het platte vlak
van ongeveer 11 meter. Het huidige
instrument werkt slechts tot op 5 m
nauwkeurig in hoogte. Ook werken
wetenschappers verder aan het
elimineren van fouten die ontstaan door
bewegingen van het vliegtuig. De
bewegingen van het vliegtuig hebben
vooral belangrijke invloed als het
bochten maakt. Dat kan soms een
verkeerde hoek waaronder de radar kijkt
veroorzaken.

Topsar werd getest in diverse gebieden
van de VS en Europa. Het systeem kan
gebruikt worden om geologische
processen in het aardoppervlak te
analyseren en om landgebruik en
drooglegging te bestuderen. Verder kan
het helpen om beslissingen te nemen bij
aardscheuren of aardbevingen.

CELLULAIR SYSTEEM TOKYO

Ericsson is een van de maatschappijen
die uitgekozen is door Tokyo Digital
Phone om mee te helpen aan een nieuw
cellulair telefoon radiosysteem. Het
zal werken volgens de Japanse normen in
de 1500 MHz-band, wat de astronomen en
satelliet exploitanten wel zal
verbazen. Het systeem moet in 1994
operationeel worden. De ontwikkeling
zal zowel in Zweden als in Japan plaats
hebben. Het is een van de weinige
bestellingen van Japanse herkomst die
in het buitenland worden geplaatst.
Ericsson is wat betreft mobiele
communicatie een van de marktleiders.

