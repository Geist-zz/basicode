430, maa 26 aug '91

ANTENNE GALILEO BLIJFT KAPOT

De antenne van de ruimtesonde Galileo
blijft vastzitten. Ook de tweede poging
(vorige week dinsdag 20 aug.) van NASA
technici om de antenne uit te schuiven
is mislukt. Een nieuwe poging zal in
december worden ondernomen. Als die
poging ook niet lukt, is de verkenner
niet in staat beelden van de gasplaneet
Jupiter naar de aarde te zenden. De
sonde heeft een waarde van 1,3 miljard
dollar.

Ingenieurs hadden gehoopt dat ze de
antenne konden afkoelen door de sonde
zo van de zon af te draaien dat de
paraplu-vormige antenne in de schaduw
zou komen. Waarschijnlijk zitten 3 tot
5 van de 18 uitschuifbare baleinen
vast. Bij hoge temperatuur zijn deze
zeker niet te verschuiven. NASA slaagde
er in juni al in om Galileo te draaien,
maar de antenne bleef toen nog
vastzitten. Nu de sonde verder van de
zon is verwijderd, had NASA gehoopt dat
de baleinen wel zouden schuiven, maar
kennelijk zijn ze nog te warm. In
december bevindt de sonde zich nog
verder van de zon, en is de antenne nog
koeler.

Galileo werd in 1989 gelanceerd en
passeerde vorig jaar Venus. In 1994 zal
de verkenner bij Jupiter aankomen.
Galileo moet zeer gedetailleerde foto's
nemen en zal een mini-sonde laten
afdalen naar het planeet oppervlak.
Doordat de hoofdantenne niet wil
uitklappen kan het overzenden van de
foto's in gevaar komen. Met de kleine
hulpantenne kan slechts een fractie van
de informatie over Jupiter verzonden
worden. De missie moet dan als mislukt
worden beschouwd.
(NRC Handelsblad - Cees Mechielsen)

WERKZAAMHEDEN MIR-BEMANNING

Na de 6de ruimtewandeling op 27 juli
1991 volgde een tamelijk 'stille'
periode. Hierin werd veel gedaan aan
allerlei reparaties en vervangingen.
Vaak moesten moeilijke keuzes worden
gemaakt: wat wel en wat niet moest
worden gerekend tot het afval. Alles
wat nog in het vrachtschip Pr-M8 zat
moest worden uitgeladen en worden
vervangen door voor vernietiging
bestemde spullen. En daar waren mooie
spullen bij. Ruimtegebrek maakte het
onmogelijk veel nog bruikbare zaken tot
betere tijden te bewaren. In het
radioverkeer kwam dit thema regelmatig
terug. Een van de installaties die
gedumpt werden was het oude naderings
systeem Igla. Uit Kvant-1 had men dit
al eerder gedaan. Alle onderdelen van
het Igla systeem in het basis blok, ook
de bekabeling, werd gedemonteerd. Igla
heeft het vroeger heel goed gedaan in
Salyut-7. In het MIR station wordt met
Kurs gewerkt.

ERNSTIGE ORIENTATIE-PROBLEMEN

Het uitvallen van een standregelings
systeem genaamd S.U.D. en het weigeren
van de hoofd- gyrodina's leidden er toe
dat op 10 en 11 aug. 1991 de stand van
het station niet kon worden
gecorrigeerd. Men bleef met de zijkant
naar de zon gericht en de zonnepanelen
konden niet de energie leveren die
nodig was. Dit betekende het uitzetten
van dingen die konden worden gemist en
hard werken om de standregeling weer op
gang te krijgen. Op 12 aug. 1991 had
men de zaak min of meer onder controle;
wel werkte men met de reserve
gyrodina's.

PROGRESS-M8 AFGESTOTEN

Voordat het zover was hadden de
kosmonauten veel werkuren in de
voorbereiding moeten steken. Op 15 aug.
duurde hun werkdag van 0300 tot 2400
UTC. Het vrachtschip werd losgemaakt
van MIR op 16 aug. 0117 u. Moskou tijd
(dus nog 15 aug. 2217 UTC). Tijdens de
doorgangen van MIR op 16 aug. in de
omlopen 31451 (0245UT), 31452 (0423UT)
en 31453 (0555UT) bleek, dat de Pr-M8
nog autonoom vloog. Dit bleek bij
beluistering van de frequenties 166.140
en 922.755 mc. Het was stil tijdens
omloop 31454 (0739UT). Volgens Moskou
is de Pr-M8 verbrand. N.a.w. is dit
niet boven de Noord Pacific gebeurd,
maar boven Siberie om ongeveer 0610
UTC. Pr-M8 zou echter geen terugkeer
capsule hebben gehad.

EN DE BOER HIJ PLOEGDE VOORT!

Op 18 aug. 1991 informeerde de
bemanning nog naar de politieke
situatie. Men vertelde hun over het
ontslag van Yakovlev en over het a.s.
tekenen van het Unieverdrag. Krikalyov
vond het ontslag van Yakovlev niet zo'n
beste zaak. Artsebarskiy hoopte dat men
met het nemen van beslissingen zou
wachten tot hij terug was op aarde. In
de ochtend van 19 augustus werd het
nieuws over de staatsgreep aan de
kosmonauten medegedeeld. Zij reageerden
niet op het nieuws, maar gingen 'als
die boer die voortploegde' door met hun
werk.

PROGRESS-M9 GELANCEERD

Dit vrachtschip werd op 20 aug. 1991 te
2254UTC gelanceerd voor een 2-daagse
vlucht naar MIR. Dat dit vrachtschip
gelanceerd was ontdekte ik tijdens
steekproeven op de Progress
frequenties. Op 166.130, 165.873 en
922.755 mc kwam de nieuwe Pr-M9 door op
21 aug. 1991 tussen 0630 en 0639 mc
(omloop 6). Alle normaal beschikbare
kanalen waren verstopt, zodat er geen
nieuws over die lancering naar buiten
kwam. De Pr-M9 is uitgerust met een
terugkeer capsule.

PROGRESS-M9 VASTGEMAAKT AAN MIR

De koppeling aan de voorzijde van MIR
(P.Kh.O.) vond plaats op 23 aug. 1991
te 0054 UTC. Tijdens de nadering in
oml. 31559 observeerden de kosmonauten
de operatie, alles ging automatisch.
Het duurde nog 3 overkomsten voordat de
luiken naar het vrachtschip geopend
waren. Het vrachtschip brengt de MIR
brandstof voor de motoren,
wetenschappelijke uitrusting, waaronder
die welke tijdens de Sovjet-
Oostenrijkse expeditie nodig is en
alles wat de bemanning verder nodig
heeft (voedsel, brieven, etc.) In
tegenstelling tot vroegere operaties
als deze heeft men de Soyuz-TM12 niet
naar voren overgezet. Mogelijk wordt
het Kurs systeem aan de achterzijde
(Kvant-1) nog niet vertrouwd.

NIEUWSVOORZIENING

Op 18 aug. 1991 om 1700 pl. tijd kwam
de Radio nieuwsdienst met een bericht
over de MIR bemanning. Deze zou zijn
geland! Ik had die dag de kosmonauten
nog gehoord in gezellige kout met hun
familie en een landing binnen Sovjet
territorium (zo nu nog te noemen) kon
daarna niet meer. Bij mij begon de
telefoon roodgloeiend te staan totdat
om 1900 pl. tijd het bericht (blunder
afkomstig van Associated Press) werd
gecorrigeerd. Helaas, veel journalisten
zijn niet meer dan 'copiisten', even
zo'n bericht verifieren is er niet bij.
Ook het Alg. Dagblad publiceerde het
foutieve bericht. Voor geinteresseerden
geven pers en media over ruimtevaart te
weinig actueel nieuws. Om fijnproevers
toch van dienst te zijn worden Engelse
versies van de MIR berichten met
medewerking van PA2JWZ en PI8EAE per
Packet Radio verstuurd naar Europa,
Israel en Azie, terwijl ook de
Nederlandse versies op P/R belanden.
Het werkt goed: er wordt dankbaar op
gereageerd, ook via P/R.
Chris v.d. Berg, NL-9165/A-UK3202

MIR-NIEUWS IN FIDO-NOS BBS

De MIR-nieuws berichten van Chris zijn
ook te vinden in de gebieden 2 en 9 van
onze Fido-NOS databank (035-45395), 21
uur per dag bereikbaar met computer en
modem op alle snelheden tussen 300 en
2400 bps. Wel wijzen we er met nadruk
op dat dit GEEN videotex systeem is.
Gebruik een standaard (ASCII, ANSI of
TTY) communicatie programma zoals bv.
Procomm, Telix of Telemate.

UITZENDINGEN RADIO MOSKOU

Gezien de snelle actuele ontwikkelingen
in de Sovjet Unie is het momenteel erg
interessant te luisteren naar de radio-
uitzendingen van Russische zenders op
de kortegolf, in het bijzonder Radio
Moskou. Deze verzorgt onder andere
uitzendingen in het Nederlands, zij het
nogal gebrekkig en vaak moeilijk
verstaanbaar. Tussen 18.00 en 19.00 uur
(Nederlandse zomertijd) kunt u
afstemmen op een van de volgende
frequenties: 11630 kHz, 11890 kHz en
12030 kHz in de 25 meter band, en 15125
kHz in de 19 meter band. De frequenties
11630 en 15125 kHz zijn op dit moment
het beste te ontvangen.

WORLD SERVICE

De Engelse dienst (World Service) van
Radio Moskou is bijna altijd goed te
ontvangen. Een paar frequenties die
hier in Hilversum goed doorkomen zijn:
11980 kHz tussen 03.30 en 11.00 uur, en
15485 kHz tussen 09.00 en 19.00 uur
Nederlandse zomertijd. Vooral overdag
zijn diverse frequenties van de World
Service in de 13 meter band tussen
21450 en 21850 kHz te horen. Normaal
gesproken is het niet moeilijk deze
Engelse uitzendingen te ontvangen. In
principe is de World Service op diverse
frequenties in bijna alle kortegolf
banden aanwezig. (Rocus de Joode, Radio
Nederland Wereldomroep)

ANDERE SOVJET RADIOZENDERS

Naast Radio Moskou zijn in Nederland
nog vele andere Russische kortegolf
stations te beluisteren (mits men over
goede ontvangst apparatuur beschikt).
Luisteramateur Jan Nieuwenhuis heeft,
in samenwerking met de Benelux DX-Club
(BDXC), een uitvoerige lijst hiervan
samengesteld. Het gaat met name om
stations die in de afgelopen 6 maanden
op de kortegolf zijn gehoord door de
Monitoring Service van de BBC. Om er
een paar te noemen: Echo van Moskou
(0500-0700 en 1600-1900 UTC op 9535
kHz), Radio Litouwen (ma-vr 2030-2040
UTC op 576, 1350 en 5935 kHz) en Radio
Georgie (1700-1730 UTC op 12070 kHz).

De complete lijst is helaas te lang
voor de Beeldkrant. Wel kunt u e.e.a.
'downloaden' uit onze Fido-NOS
databank, bereikbaar met computer en
modem via tel. 035-45395. De file heet
'USSR.DAT', en staat voor u klaar in
gebied 9 (voor luister- en
zendamateurs). Desgewenst kunt u de
lijst ook op papier bij ons aanvragen:
stuur een briefkaartje naar NOS Scoop,
Postbus 1200, 1200 BE in Hilversum,
o.v.v. 'Radiostations in de USSR'.

