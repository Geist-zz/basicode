459, maa 09 dec '91

DATACOMMUNICATIE VOOR BEGINNERS (1)

Wie voor het eerst op communicatie-
avontuur gaat, krijgt het niet
makkelijk. Het heeft meestal heel wat
voeten in de aarde voordat men
'ingelogd' is en informatie uit een BBS
kan binnenhalen. Om de beginnende modem
gebruikers het leven wat makkelijker te
maken, publiceerde het tijdschrift
PC-Active in de november-uitgave
(nummer 32) een verhelderend artikel,
waarin de belangrijkste begrippen op
het gebied van datacommunicatie uiteen
worden gezet. De PC-Active redactie
verleende ons toestemming het artikel
in de Beeldkrant over te nemen. Vanwege
de lengte zal dat in drie delen
gebeuren. Vandaag deel 1, met daarin
aandacht voor o.a. baudrates, half- en
full- duplex verbindingen en het begrip
pariteit.

INLEIDING

Datacommunicatie heeft de laatste jaren
een hoge vlucht genomen. Via modem en
telefoonlijn kan men rondkijken in
databanken, elektronisch winkelen en
thuisbankieren. Het uitwisselen van
gegevens via bulletin boards, de
zogeheten E-mail, is uitgegroeid tot
een belangrijk alternatief voor een
brief of telefoontje. Via de
elektronische post kunnen zelfs hele
programma's worden binnengehaald. Er
bestaan tegenwoordig honderden goede en
volwaardige BBS-en die informatie over
allerlei onderwerpen bevatten.

Het aansluiten van de pasverworven
modem op de seriele poort is meestal
niet zo moeilijk; de meeste moderne
PC-modems zijn zelfs intern, als kaart,
en hebben die seriele poort al
ingebouwd zitten. Het installeren van
het communicatie- programma is ook niet
moeilijk, maar voordat er iets als:

CONNECT 1200

op het scherm verschijnt, moeten er nog
heel wat hindernissen worden genomen.
Als beide computers niet gelijk zijn
afgestemd, is er geen zinnige
communicatie mogelijk. Daarover gaat
dit artikel, waarmee we hopen u op weg
te helpen. Wat begrip omtrent zaken
zoals baudrate, pariteits-bits en
bestands protocollen geeft u een
vliegende start. Maar ook als u al een
modem met succes gebruikt is het
prettig om te weten wat nu de
verschillen tussen de diverse
mogelijkheden precies inhouden.

KRAAKJES OP DE LIJN

Het telefoonnetwerk is ontworpen voor
het overbrengen van de menselijke stem,
niet voor het overdragen van
gedigitaliseerde informatie. Wanneer we
informatie versturen via de
telefoonlijn, kunnen we er nooit
helemaal zeker van zijn dat deze ook
foutloos zal worden ontvangen. Er moet
dus een soort foutbewaking
plaatsvinden, waarbij fouten in de
informatie overdracht worden
gedetecteerd - en zo mogelijk ook
gecorrigeerd.

Bij het overzenden van tekst kan het
gebeuren dat er door ruis of door een
storing op de telefoonlijn vreemde
tekens op het scherm verschijnen of een
stuk tekst helemaal wegvalt. Nu is
tekst meestal wel te reconstrueren. Het
is vaak meteen duidelijk waar de
foutjes zijn opgetreden. Als we er
niets meer van kunnen bakken, kunnen we
de verzender vragen een gewraakte zin
via een gewone spraaklijn nog eens voor
te lezen of een bepaald fragment nog
eens te verzenden. Maar met een
programma ligt dat anders: 1 enkel fout
bitje kan het totaal ruineren. Het
programma draait niet meer of, erger
nog, schijnbaar goed. Proberen de fout
te achterhalen in lange reeksen
hexadecimale getallen is een ware
crime, zo niet geheel onmogelijk.
Daarom zijn er methodes bedacht om te
voorkomen dat er bij het verzenden van
bestanden fouten insluipen.

BAUDRATE

Communicatie met andere systemen brengt
de nodige configuratie- perikelen met
zich mee. Voordat er een verbinding tot
stand kan worden gebracht, zal de
gebruiker worden gevraagd parameters
als aantal databits, stopbits, baudrate
en pariteit in te stellen. Een van de
eerste zaken waarover beide partijen
het eens moeten worden, is de snelheid
waarop gewerkt gaat worden. Deze wordt
de baudrate genoemd, naar de Franse
onderzoeker Baudot.

In het gewone telefoonverkeer is er
voor het versturen van informatie
slechts 1 lijn beschikbaar. De acht
bits waaruit elke byte bestaat kunnen
niet tegelijk worden verstuurd, maar
zullen eerst in een lange reeks achter
elkaar geplaatst moeten worden. Daar
zorgt de seriele poort in de PC voor.
De modem zet de bitreeks om in toontjes
(analoge signalen) die over de lijn
worden verstuurd. Dit proces wordt
moduleren genoemd. Men zegt ook wel dat
het signaal op een draaggolf wordt
gezet. Bij het ontvangen van informatie
worden de toontjes weer teruggezet in
digitale bitreeksen, wat demoduleren
wordt genoemd. Het woord 'modem' is een
afkorting van modulatie/ demodulatie.
De snelheid waarmee informatie over de
lijn kan worden verstuurd, hangt af van
de kwaliteit van modem en verbinding.
De snelheid waarmee de toontjes elkaar
opvolgen wordt uitgedrukt in bits per
seconde of baud. Bij 1200 bits per
seconde worden er 120 tekens verstuurd:
een teken van zeven of acht bits, een
start- en een stopbit en eventueel een
pariteitsbit. We komen hierop straks
terug.

De kwaliteit van modems is zo vooruit
gegaan dat 2400 baud goed blijkt te
werken. De oude 300 baud standaard
komen we bijna niet meer tegen, 1200
baud is tegenwoordig wel het minimum.
Een BBS beschikt vaak over auto- detect
modems, die zich aanpassen bij de
modem- snelheid van de opbeller. Een
modem wordt meestal aangeduid met de
maximale snelheid die hij aankan. Veel
modems zijn geschikt voor de snelheden
300, 1200 en 2400 baud, ook wel
aangegeven met de CCITT normen V21, V22
en V22bis. Een speciale baudsnelheid
wordt gehanteerd door Videotex
systemen. Hierbij kan worden ontvangen
op 1200 baud en worden verstuurd op 75
baud of omgekeerd. Dit systeem wordt
ook wel V23 genoemd.

VERWARRING

De term baud wordt vaak in plaats van
bits per seconde gebruikt, maar beide
drukken toch niet precies hetzelfde
uit. Met bits per seconde (bps) drukken
we de datasnelheid uit. De baudrate is
de modulatie- snelheid, het aantal maal
dat de draaggolf verandert. Wanneer de
modem voor elk aangeboden bit 1 element
over de transmissielijn stuurt zijn
beide gelijk. Het is echter mogelijk
meerdere bits in 1 element te coderen
en dus te versturen. De datasnelheid is
dan hoger dan de modulatie- snelheid.
Of er meer bits in een element passen
hangt af van de modulatie techniek. Bij
fase-modulatie bijvoorbeeld kan elk
element twee bits bevatten. Zo kunnen
bij een baudrate van 600 toch 1200 bits
per sec. worden verstuurd. Met
quad-amplitude modulatie kunnen er
zelfs 2400 bps worden verzonden.

Amerikaanse modems werken volgens de
Bell normen en zijn niet met de CCITT
normen uitwisselbaar; deze Bell modems
werken met andere draaggolf
frequenties. Sommige modems beschikken
echter over de optie om Bell tonen te
genereren.

HALF- EN FULL-DUPLEX

De telefoonlijn kan op verschillende
manieren worden gebruikt. Bij de oude
half-duplex verbindingen maakte men
beurtelings gebruik van 1 lijn. We
moeten hierbij denken aan verbindingen
waarbij de partijen steeds 'over'
moeten zeggen, alvorens de ander aan
het woord te laten. Bij full-duplex
dataverkeer hoeven de stations niet op
elkaar te wachten als ze iets te
versturen hebben. Beide partijen staan
tegelijk op de lijn. De beschikbare
frequentieband wordt daartoe opgedeeld
in twee kanalen, waarbij elke partij
zijn eigen frequentie heeft. Zo is het
mogelijk tegelijk in twee richtingen te
werken. Bij een 1200 baud full-duplex
verbinding zendt het station dat de
verbinding heeft opgeroepen op 1200
Hertz in het lage kanaal en ontvangt
het op 2400 Hertz in het hoge kanaal.
Het andere station zendt dan natuurlijk
op 2400 Hertz en ontvangt juist op 1200
Hertz.

Half-duplex brengt lange turn-around
tijden met zich mee; de kanalen moeten
steeds worden omgeschakeld van zenden
naar ontvangen en omgekeerd. Oudere
modems kunnen vaak op lage snelheid in
full-duplex mode werken, maar moeten
voor de hogere snelheden terugvallen
naar half-duplex. Dergelijke modems
zijn in feite niet meer van deze tijd:
zoiets moet men gewoon vervangen. Met
de huidige prijzen is dat eigenlijk ook
geen bezwaar. Moderne protocollen
werken full-duplex. Bij full-duplex
hoeft niet te worden gewacht totdat een
pakket binnen is, gecheckt en al of
niet in orde gemeld, waarop de zender
dan weer het volgende pakket kan
versturen.

ECHOPLEX

Bij een full-duplex verbinding kan
echoplex worden gebruikt. Hierbij wordt
elk verzonden teken door het ontvangen
station terug gestuurd. Het kan dan
worden vergeleken met het eerder
verzonden teken. Met echoplex kan de
gebruiker bij het intoetsen van tekens
direct constateren of het teken goed is
aangekomen. In het communicatie-
programma moet de 'local echo' dan
worden uitgeschakeld, omdat anders de
tekens dubbel op het scherm
verschijnen. Een bezwaar van deze
methode is dat er ook op de terugweg
iets mis kan gaan, hetgeen overbodige
fouten geeft. Ook echoplex is een
tegenwoordig achterhaalde techniek.
Gelukkig maar, want een transmissie
kost op die manier wel twee keer zoveel
tijd. Alleen bij verbindingen met grote
computers wil men dit nog wel eens
tegenkomen.

PARITEIT

De pariteit is in de computerwereld een
veel gebruikt principe om de
integriteit van data te bewaken. De PC
gebruikt het bijvoorbeeld om intern het
RAM-geheugen te controleren. Naast elke
acht bits per byte wordt er nog een
negende bit bijgehouden, dat een
controle op die byte vormt. Het
principe is in wezen eenvoudig. Bij de
meest gebruikte even pariteit telt de
computer alle enen die in een byte zijn
opgeslagen. Als de som even is, dan
wordt het pariteits bit 0. Is het
resultaat van de optelling oneven, dan
wordt het pariteits bit 1.

Wanneer de gegevens worden teruggelezen
wordt opnieuw het pariteits bit
berekend en vergeleken met de
opgeslagen waarde. Mochten die twee
niet overeen komen, dan geeft het
systeem een foutmelding en moet worden
herstart. Het gevreesde 'Parity error -
System halted'. Zo wordt voorkomen dat
er met verminkte gegevens wordt
gewerkt.

Ook bij het uitwisselen van gegevens
tussen computers kan de pariteit worden
gebruikt. De zendende partij geeft dan
met elk teken een extra
foutcontrole-bit mee. De gevolgen bij
een gevonden fout zijn echter minder
rigoreus; de computer slaat niet op
slot.

(wordt vervolgd)

