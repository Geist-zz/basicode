408, maa 06 mei '91

GROTE UITDAGING VOOR DISCOVERY

Zondag 28 april ging de space shuttle
Discovery de ruimte in voor STS-39, de
40ste vlucht van het shuttle programma,
en volgens NASA medewerkers en
astronauten ook de moeilijkste. Tijdens
STS-39 moet de bemanning een groot
aantal experimenten uitvoeren ten
behoeve van het SDI-programma, ook wel
'Star Wars' genoemd. Deze bemanning
bestaat uit zeven mannelijke
astronauten: Veach, McMonagle, Hieb
Harbaugh, Hammond, Coats en Bluford.
Hiervan hebben alleen de laatste twee
al eerder een ruimtevlucht gemaakt.

PROBLEMEN MET VLUCHTRECORDERS

De lancering van de Discovery had
eigenlijk dinsdag 23 april al plaats
moeten vinden, maar werd uitgesteld
toen een fout werd ontdekt in een
sensor van een brandstof pomp. Dit
probleem werd binnen enkele dagen
opgelost, en zondag moest de shuttle om
13:00 uur vertrekken. Toen kort voor de
start een vluchtrecorder spontaan begon
op te nemen werd het aftellen
stopgezet. Na een kort onderzoek werd
besloten de shuttle toch te lanceren,
omdat de missie van de shuttle
nauwelijks hinder zou ondervinden van
een eventueel defect, er was immers nog
een tweede recorder aanwezig. Nu echter
de shuttle eenmaal in een baan om de
Aarde is aangekomen blijkt ook deze
recorder niet goed te werken.

INVLOED STORING OP EXPERIMENTEN

Een gedeelte van het AFP-675
experiment, waarmee de aardse atmosfeer
en sterrenkundige bronnen van UV-, IR-
en rontgenstraling moet worden
bestudeerd, zal nu zo goed als zeker
komen te vervallen. Voor het
belangrijkste instrument, CIRRIS, zal
eerst het onderzoek aan de primaire
doelen worden afgerond, waarna later in
de vlucht minder belangrijke gegevens
zullen worden vergaard. Later moest ook
het waarneemprogramma van CIRRIS
versneld worden afgewerkt, omdat het
instrument 2 keer zo snel zijn
koelvloeistof verbruikte als verwacht.

SPAS-PLATFORM: NOG MEER PROBLEMEN

Door Hieb werd op dinsdag met behulp
van de robotarm het platform SPAS-2
overboord gezet. Op de SPAS is het IBSS
(Infrared Background Signature Survey)
instrument gemonteerd. Dit had direkt
na het overboord zetten gericht moeten
worden op de shuttle, maar een zonne
sensor, die de instrumenten tegen te
fel zonlicht moest beschermen, trad te
vroeg in werking en draaide het hele
platform richting Aarde. De SPAS was
hierna zijn orientatie kwijt, en zowel
vanaf de grond als vanuit de shuttle
werden pogingen ondernomen om SPAS
opnieuw te richten. Een oplossing kwam
pas toen de SPAS in het laadruim was
genomen met behulp van de robotarm en
aldaar de problemen werden opgelost.
Met zo'n 9 uur vertraging kon IBSS nu
aan zijn waarnemings programma
beginnen. De shuttle behoort tot een
van de doelen van SPAS/IBSS, en ook
enkele kleine, vanuit de shuttle
gelanceerde kunstmanen worden
geobserveerd. Het doel hiervan is het
verbeteren van sensoren waarmee
kernraketten gelokaliseerd kunnen
worden aan de hand van hun
uitlaatgassen, en daarna vernietigd.

De shuttle zal na een vlucht van iets
meer dan 8 dagen in Californie landen.
In een volgende beeldkrant meer over
deze shuttlevlucht. (Yvo Krijgsman)

GALILEO-MISSIE IN PROBLEMEN

In oktober 1989 werd de verkenner
Galileo vanuit de space shuttle
Atlantis gelanceerd voor een indirecte
reis naar Jupiter. Om die reuzenplaneet
te bereiken zou gebruik gemaakt worden
van de aantrekkingskracht van Venus en
de Aarde. In februari 1990 werd Venus
gepasseerd, in december vorig jaar de
Aarde. Bij deze beide passages werden
vele opnamen gemaakt, die werden
doorgezonden via de kleine subantennes
aan boord van de Galileo. Op korte
afstand van de Aarde was het signaal
hiervan voldoende sterk om zonder
problemen te worden opgevangen.

HOOFDANTENNE NIET UITGEKLAPT

In april zou de hoofdantenne van
Galileo worden uitgeklapt, die tot die
tijd zat opgevouwen achter een scherm
dat hem tegen de intense zonnestraling
in de binnengebieden van het
zonnestelsel moest beschermen. Uit data
die doorgeseind zijn nadat de
commando's hiervoor waren gegeven is
gebleken dat de antenne maar
gedeeltelijk is uitgeklapt. Op dit
moment levert dit nog geen grote
problemen op met de communicatie, maar
wanneer Galileo zich bij Jupiter
bevindt zal het signaal van de
subantennes te zwak zijn om snel
gegevens te verzenden.

OPLOSSING: KLEINE HULPSATELLIET

Hoewel de hoop om de hoofdantenne
alsnog uit te klappen nog niet volledig
opgegeven is, ligt er al een plan klaar
om de 1,5 miljard dollar kostende
missie te redden. Galileo zal pas in
december '95 bij Jupiter aankomen,
zodat er nog genoeg tijd is om een
kleine satelliet, met als enige
instrumenten een krachtige zender en
een grote antenne, in de richting van
deze planeet te sturen. De satelliet
zou met behulp van een Titan-4 raket
gelanceerd moeten worden; deze raket is
krachtig genoeg om een kleine satelliet
rechtstreeks naar Jupiter te sturen.

RELAYEER-STATION ROND JUPITER

Eenmaal in een baan om die planeet
gekomen zou de subsatelliet een
rendez-vous uit moeten voeren met de
Galileo, waarna hij de gegevens die de
verkenner met zijn subantennes uitzendt
opvangt, en met behulp van zijn eigen
zender en antenne relayeert naar de
Aarde. Op deze manier zou de opbrengst
aan gegevens van de Galileo-missie
grotendeels gered kunnen worden. Een
klein struikelblok zou nog de
stroomvoorziening voor de subsatelliet
kunnen zijn; de radioactieve krachtbron
van de Galileo heeft bij de lancering
al voor veel onrust gezorgd, en ook de
subsatelliet zou op een dergelijke
'mini kerncentrale' aangewezen zijn
voor zijn energie, want de afstand
Zon-Jupiter is te groot om zonnepanelen
te kunnen gebruiken. (Yvo Krijgsman)

RADIOTELESCOOP

Nederland zit in een internationaal
project voor een ruimtetelescoop die
duizend keer beter wordt dan de
Amerikaanse Hubble telescoop. De Hubble
werd een jaar geleden met veel fanfare
gelanceerd, maar blijkt een fout in
zijn spiegel te hebben. De nieuwe
telescoop Radioastron zal radiosignalen
uit de ruimte opvangen met behulp van
30 grondstations over de hele wereld,
zodat een 'telescoop-oog' ontstaat dat
vijf maal de omvang van de Aarde heeft.
Dit is meegedeeld op een bijeenkomst
van sterrenkundigen, die vorige maand
in Australie is gehouden om te bepalen
wat de telescoop precies moet
bestuderen.

SCHERPE BEELDEN

Uit de radiosignalen zullen zeer
gedetailleerde beelden kunnen worden
samengesteld. Ze zijn zo scherp dat het
is alsof men van de Aarde een postzegel
ter grootte van drie centimeter op de
Maan kan zien. 'Wij zullen versteld
staan van de gedetailleerdheid van de
beelden', aldus Richard Schilizzi van
de Nederlandse Stichting voor
Astronomisch Onderzoek.

Radioastron zal beelden kunnen
uitpikken van objecten in het hart van
melkweg stelsels, zoals Centaur A, die
zover van Aarde wegstaan dat
radiosignalen - die reizen met de
snelheid van het licht - er 15 miljoen
jaren over doen de Aarde te bereiken.

INTERNATIONAAL PROJECT

De telescoop moet in 1994 door de
Sovjet Unie worden gelanceerd. Het is
een samenwerkings project van 15
landen: Australie, Groot- Brittannie,
Canada, Tsjechoslowakije, Finland,
Duitsland, Hongarije, India, Italie,
Japan, Nederland, Polen, Sovjet Unie,
Zweden en de VS. De apparatuur kost
ongeveer 400 miljoen dollar, niet duur
in vergelijking met 1,5 miljard dollar
voor de Hubble telescoop.

Door middel van de grondstations in de
VS, Japan, Spanje en de Sovjet Unie,
die aan de satelliet worden gekoppeld,
wordt de wereld een gigantische
'ruimtelens' met een brandpunt op
77.000 kilometer afstand van de Aarde.
De telescoop bestaat uit een schotel
met een doorsnede van tien meter en
vier ontvangers voor de verschillende
golflengtes van radiosignalen. Per
seconde levert zij 32 miljoen eenheden
gegevens aan de grondstations. (Bron:
ANP)

ELEKTRONISCHE KRANT VOOR BLINDEN

Een ingewikkeld computersysteem maakt
het mogelijk dat blinden en
slechtzienden nu ook thuis de krant
kunnen 'lezen'. De volledige inhoud van
het dagblad Trouw wordt via
computerspraak thuis voorgelezen. Een
experiment daartoe is vorige week van
start gegaan. Op een symposium in
Amsterdam over nieuwe communicatie
technieken voor visueel gehandicapten
noemde minister D'Ancona (WVC) deze
nieuwe technieken belangrijk, omdat
blinden daardoor zelfstandiger worden
en meer deel hebben aan de samenleving.

UITZENDING VIA RADIO 3

Aan het project ELK (Elektronisch Lezen
van de Krant) doen voorlopig tien
visueel gehandicapten mee. Zij krijgen
een computer thuis. 's Nachts wordt bij
de Perscombinatie in Amsterdam
(uitgever van Trouw) de editie van de
volgende dag naar een speciale computer
gestuurd. Die zet de krant om in een
formaat dat de computer later thuis kan
aflezen. Dit nieuwe formaat gaat via
een lijnverbinding naar de Nederlandse
Omroep Zender Maatschappij (NOZEMA) in
Hilversum. Van daaruit gaat het signaal
naar de radiozenders. Radio 3 zendt dan
voor de eerste uitzending 's morgens om
zes uur het signaal door naar de
thuiscomputers. Speciale software zorgt
ervoor dat het signaal wordt omgezet in
spraak. Dat is geen menselijke stem,
maar volgens de ontwikkelaars van het
systeem is de kwaliteit goed. De krant
is dan overigens ook in braille te
lezen. Over twee jaar moet duidelijk
zijn of alles naar tevredenheid werkt.
Het project gaat uit van het Centrum
voor Gesproken Lectuur in Grave, en er
is subsidie van het ministerie van WVC.
(Bron: ANP)

