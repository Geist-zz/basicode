470, maa 27 jan '92

DISCOVERY GELANCEERD VOOR STS-42

De NASA kondigde op 21 januari nog met
90% zekerheid aan dat de volgende dag
om 14:53 uur Nederlandse tijd de
shuttle Discovery stipt zou vertrekken.
De overige 10% zorgden echter toch voor
een vertraging van een uur, die werd
veroorzaakt door laaghangende mist.
Detectoren rond Kennedy Space Center
gaven door dat de lucht rond het
lanceer platform sterk elektrisch
geladen was. Hoewel sommigen meenden
dat de detectoren door zeezout in de
mist enigszins in de bonen waren,
stelde NASA de lift-off toch met zeker
een kwartier uit. Dat kwartier werd dus
een uur, en om 15:53 uur ging de space
shuttle Discovery voor zijn veertiende
vlucht (in totaal de 44e shuttle
vlucht) de ruimte in.

SPACELAB IN GEREEDHEID GEBRACHT

Toen na slechts 8 minuten en 34
seconden de baan om de Aarde was
bereikt, begon de bemanning met het op
orde brengen van de shuttle. De
voorzieningen voor de lancering (en
landing) werden opgeborgen, en
experimenten werden uit het middeck
naar de Spacelab drukmodule gebracht.
Deze bevonden zich daar omdat de
testobjekten voor enkele biologische
proeven zeer slecht houdbaar zijn, en
ze in het middeck, waar zich het
toegangs luik bevindt, makkelijker te
verversen waren bij eventueel uitstel.

AANVANG VAN DE EXPERIMENTEN

De experimenten aan boord van de
shuttle, in het kader van de eerste
missie van het International
Microgravity Laboratory (IML-1), zullen
voornamelijk in Spacelab plaats vinden.
Hier zullen twee of drie astronauten
tegelijk proeven uitvoeren, terwijl de
anderen van hun nacht- c.q. dagrust
genieten. De bemanning is in twee teams
verdeeld om de volledige vluchtduur
voor experimenten te kunnen benutten:
het 'Blauwe Team' (Grabe, Oswald,
Thagard en Bondar) en het 'Rode Team'
(Readdy, Hilmers en Merbold). NASA
maakte overigens bekend dat enkele
astronauten ruimteziek waren. Geheel
volgens de NASA policy werden hun namen
niet bekend gemaakt.

OP DE SLEE IN SPACELAB

Een van de eerste proeven van STS-42
was die met de 'slee' in Spacelab. Deze
bestaat uit een zitje waarop een
astronaut plaats neemt en daar
vastgegespt wordt door een collega. Via
een computer wordt de slee met een
bepaalde versnelling of snelheid
bewogen, terwijl het proefkonijn
oordopjes in heeft en geblinddoekt is.
De reakties op zenuw stimulansen via
elektroden worden tijdens de beweging
bestudeerd, waarbij de astronaut in
verschillende posities wordt gebracht.
Het doel is na te gaan in hoeverre het
evenwichts orgaan in het middenoor, dat
op Aarde reageert op versnellingen, nog
werkzaam is in gewichtloosheid. Een
soortgelijke proef wordt uitgevoerd met
een roterende stoel.

Tijdens de IML-1 vlucht wordt voor het
eerst ook een roeitrainer beproefd, die
mogelijk de 'hometrainer' van de
shuttle zal gaan vervangen. Deze
apparaten worden hier gebruikt om
verzwakking van spieren door een gebrek
aan belasting te voorkomen.

KRISTALGROEI ZORGT VOOR VERRASSING

Een proef van het Franse nationale
ruimtevaart centrum (CNES) leverde een
nogal onverwacht resultaat op. Het
betrof hier het 'kweken' van een
kwikjodide kristal bij een temperatuur
van zo'n 111 graden Celsius. Deze
kristallen kunnen ondermeer gebruikt
worden in detectoren voor astronomische
doeleinden, voor het waarnemen van
rontgen- en gammastraling. De
verwachting was dat het kristal veel
beter de perfecte (theoretische)
kristalvorm zou benaderen dan op Aarde
gekweekte exemplaren, omdat daar de
vorm van de aangroeiing van het kristal
door de zwaartekracht wordt beinvloed.
Toen een van de payload specialisten
het kristal echter bekeek, bleken er
juist uitstulpingen te zijn ontstaan!

De shuttle zou, wanneer het geplande
tijdstip voor lift-off was gehaald, op
29 januari om 16:06 uur Nederlandse
tijd op Edwards Air Force Base in
Californie moeten landen. Meer daarover
volgende week. (Yvo Krijgsman)

PROGRESS-M10 EN LANDINGSCAPSULE

Op 20 jan. 1992 werd Pr-M10
losgekoppeld van MIR en afgeremd voor
terugkeer in de dampkring. Pr-M10
verbrandde; de terugkeer capsule maakte
een veilige landing om 1206 UTC en werd
geborgen. De kosmonauten zonden later
TV-opnamen naar aarde van hun werk aan
de koppelpoort voor het vertrek van de
Pr-M10 en de daarna uitgevoerde
inspectie. De vertrekkende Pr-M10
hebben zij slechts korte tijd kunnen
filmen.

PROGRESS-M11

De lancering van dit vrachtschip werd
i.v.m. de standregelings problemen van
het MIR complex verzet van 21 naar 25
jan. 1992. Om ong. 0750 UTC startte
Pr-M11 van Baykonur voor de 2-daagse
vlucht naar MIR. Zodra de Pr-M11 binnen
bereik kwam, waren de 2 zenders van dit
schip al te horen op 922.755 mc en de
TLM in de 166 en 165 mc-band. Met de
Pr-M11 worden nieuwe voorraden voedsel,
water, brandstof, post, reserve
onderdelen, allerlei zaken nodig voor
de vlucht van de Duitse kosmonaut in
maart a.s., maar ook enkele eiwit-
kristallisatie experimenten, o.a. uit
Japan en Nijmegen, afgeleverd. Het
slagen van de koppeling is dus ook van
belang voor de Universiteit van
Nijmegen.

Als alles naar wens is verlopen, heeft
Pr-M11 vanochtend (27 jan. 1992) te
ong. 0930 UTC aan de voorzijde van MIR
gekoppeld. Meer hierover in een
volgende Beeldkrant.

STEMMING BENEDEN PEIL

Erg opgewekt is de stemming aan boord
niet: de slechte berichten over de
economische en politieke crisis in hun
land, zelfs hun vrouwen staan in de rij
voor brood, laten de kosmonauten niet
onberoerd. Na de lancering van de
Amerikaanse space shuttle ergerden zij
zich aan de aandacht die deze vlucht
ook in hun eigen land krijgt, terwijl
het feit dat zij ook nog in de ruimte
zitten in het Ruimtevaart jaar helemaal
wordt vergeten. De toespraak van Bush
tot de shuttle bemanning, met daarin
zijn plan om extra geld voor Freedom en
andere projecten aan te vragen, is door
de MIR kosmonauten aangehoord met de
wrange bijgedachte: wanneer spreekt men
ons eens zo toe? (Chris van den Berg)

EUROPESE ASTRONAUTENSELECTIE

De Amsterdamse arts Andre Kuipers (33)
is de enige Nederlander die nog in de
race is voor een opleiding tot
(wetenschaps) astronaut van de Europese
ruimtevaart organisatie ESA. Vier
andere Nederlanders zijn afgevallen. De
Nederlandse vertegenwoordiging binnen
ESA heeft dit vorige week bekend
gemaakt. De vier afgevallen Nederlandse
kandidaat- astronauten zijn Peter
Donkerbroek, Peter van Aken, Mariet
Hofstee en Bengt Kayser. Onduidelijk is
waarom Kuipers wel door de selectie tot
nu toe kwam en waarom de andere vier
Nederlandse kandidaten afvielen. Andre
Kuipers werkt bij ESTEC in Noordwijk.
Hij is betrokken bij ruimtevaart
onderzoek.

AFVALRACE

De ESA nodigde in 1989 de dertien
lidstaten uit ieder drie tot vijf
kandidaten te leveren voor
ruimtevluchten vanaf 1996. Dat leverde
zestig kandidaten op. Dat aantal is nu
door selectie teruggebracht tot 25.
Uiteindelijk blijven er waarschijnlijk
zes kandidaten over. Die beginnen over
twee maanden aan hun feitelijke
opleiding.

De zestig oorspronkelijke kandidaten
zijn de afgelopen maanden uitgebreid
getest. Zij hebben 120 uren interviews
achter de rug en werden ook medisch
onderzocht. De kandidaten werden ook
getest op werken onder spanning.

VOETSPOREN

Behoort Kuipers straks tot de laatste
zes kandidaat- astronauten, dan treedt
hij mogelijk in de voetsporen van
Nederlands eerste en tot nu toe enige
astronaut Wubbo Ockels. Kuipers dient
dan wel geduld te hebben, want de ESA
astronauten die nu opgeleid worden gaan
mogelijk pas in 1996 de ruimte in, aan
boord van het ruimte laboratorium
Spacelab. De Europese ruimtevaarders
worden echter vooral opgeleid voor het
Columbus project in het jaar 2000.
Columbus is een laboratorium dat
gekoppeld wordt aan Spacelab. (Bron:
ANP)

CODE-3 LUISTERTIPS (2)

De meeste nationale PTT's hebben in de
afgelopen twee decennia afscheid
genomen van de kortegolf en zijn
overgestapt naar communicatie via
satellieten. Toch zijn er met behulp
van het Code-3 pakket van Hoka
Electronic nog een aantal interessante
PTT-verbindingen te onderscheppen. Zo
is bijvoorbeeld de Zairese PTT in
Lubumbashi nog dagelijks in de ether om
telegrammen uit te wisselen met de
Belgische PTT in Brussel. Het Office
National des PTT, zoals de officiele
benaming luidt, is vrijwel dagelijks te
ontvangen op 20418.0, 20348.4 en/of
20351.5 kHz. De transmissie vindt
plaats in ARQ-M2 volgens de oude
CCIR-242 norm, met een snelheid van 96
baud. Dit systeem wordt ook wel Time
Division Multiplex genoemd en biedt de
mogelijkheid om meerdere berichten
tegelijkertijd over te zenden. Veel van
de telegrammen die vanuit Lubumbashi
naar onze zuiderburen worden verstuurd,
zijn afkomstig uit het bedrijfsleven.
Het vlak bij de Zambiaanse grens
gelegen Lubumbashi is een actief
handelscentrum en tot het politieke
geweld vorig najaar losbarstte, werkten
er veel Belgen in de stad. Voor de
berichten- stroom vanuit Brussel naar
Lubumbashi gebruikt de Belgische Regie
van Telegrafie en Telefonie (RTT) de
frequentie 19575.9 kHz, eveneens in
ARQ-M2 volgens CCIR-242, met een
snelheid van 96 baud. De zender
hiervoor bevindt zich nabij de
Westvlaamse plaats Ruiselede en heeft
de roeptekens ORI49.

ANTARCTICA

Voor een heel interessante kortegolf
vangst gaan we nog even terug naar het
gebied waar we in Beeldkrant 468 ook al
aandacht aan besteedden, namelijk
Antarctica. Frankrijk is een van de
weinige staten met gebiedsdelen in de
Zuidelijke Oceaan. Onder de noemer
'Terres Australes et Antarctiques
Francaises' (TAAF) vallen de eilanden
Saint-Paul et Amsterdam, de Kerguelen,
de Crozet eilanden en de basis Dumont
d'Urville op het Antarctische
vasteland, hoewel de laatstgenoemde
basis geen Frans gebiedsdeel is. Op
weekdagen is vrijwel elke ochtend de
Franse PTT in Port aux Francais op de
Kerguelen te horen. De officiele
roeptekens zijn FJY2. Uit het berichten
verkeer blijkt dat dit station
operationele en persoonlijke
telegrammen uit Port aux Francais naar
Parijs zendt. Daarnaast relayeert FJY2
telegrammen van Frans personeel op de
bases Martin de Vivies (Saint Paul et
Amsterdam), Alfred Faure (Crozet) en
Dumont d'Urville. De transmissie vindt
plaats op 24458.3 kHz in ARQ-E3 met een
snelheid van iets meer dan 96 baud en
een shift van 400 Hz. (Michiel Schaay)

