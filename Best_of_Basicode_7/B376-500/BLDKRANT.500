500, maa 01 jun '92

  S C O O P  -  B E E L D K R A N T

*************************************
*                                   *
*  ******    *******    *******  *  *
*  *         *     *    *     *  *  *
*  ******    *     *    *     *  *  *
*       *    *     *    *     *     *
*  ******    *******    *******  *  *
*                                   *
*************************************

Een jubileum: de 500-ste Beeldkrant,
precies op 1 juni '92. De Beeldkrant
kreeg indertijd gestalte door een
programma-idee van de vorig jaar
overleden dr. Pieter Vijlbrief.
Jarenlang was deze gepensioneerde
radioloog Basicode redacteur op basis
van vrijwilligheid. Hij bedacht dat het
voor de grote schare computer
liefhebbers veel efficienter zou zijn
om teksten in NOS Basicode uit te
zenden dan in gesproken woord. In de
Beeldkrant staan vaak boek
besprekingen, tabellen en gedetailleerd
ruimtevaart nieuws. Op zichzelf erg
boeiende informatie, maar niet geschikt
om voor te lezen op radio. Bovendien is
deze vorm van 'Teletekst op Radio' zes
maal zo snel als het voorlezen van
berichten. Het systeem werd naderhand
overgenomen door de BBC (Radio Four
Chip-shop), WDR III-TV (Computer-club)
en TROS-radio. De huidige, verbeterde
versie werd ontwikkeld door de latere
redakteur Basicode, Joop Engels.

SPECIALE AANBIEDING

In verband met het jubileum zijn wij
bezig aan een feestaanbieding, waar u
meer over hoort eind juni. Dat zal dan
mogelijk een van de laatste uitgaven
van Scoop zijn. Over de zendtijd na 1
oktober staat nog niets vast. Wel bijv.
dat de TROS maar drie uur radio op 5
overhoudt en dus -volgens de
programmaleiding- met Basicode stopt.
De NOS houdt redelijk veel zendtijd op
Radio 5. De invulling daarvan zal
echter mede in samenspraak met de
zender coordinatoren dienen te
geschieden. Maar vast staat dat de
zendtijd 'goedkoper' gevuld moet
worden.

TERUG IN DE TIJD

Tot slot een paar historische data.
Eerste uitzending van Scan, (Hobby)
Scoop, was op woensdagavond 14 mei 1969
via Hilversum 1. Deze duurde maar tien
minuten, van 22.10 tot 22.20 uur, en
werd samengesteld door Jaap Vastenhoud
van de Wereldomroep en Jan van
Riemsdijk, NOS. De presentatie kwam van
Meta de Vries (toen ook al) en Lex
Braamhorst.
De eerste Beeldkrant verscheen op 4
december 1985. We zullen u zeker
berichten wanneer de laatste zal worden
uitgezonden.
Hans G. Janssen.

EEN 'LOOPBAAN' BIJ (HOBBY)SCOOP

Het zal zo'n zeven of acht jaar geleden
zijn geweest, dat mijn interesse in de
ruimtevaart begon op te bloeien. Ik
werd medewerker bij de
Volkssterrenwacht te Middelburg, begon
uit alle mogelijke bladen
achtergrondartikelen door te nemen, en
via Teletekst bleef ik op de hoogte van
de nieuwste ontwikkelingen. Het was
bijv. via deze service van de NOS dat
ik voor het eerst vernam van de
Challenger-ramp.

Teletekst had echter zijn beperkingen,
vooral qua omvang, en ik ontdekte niet
veel later dat de NOS nog een andere
'tekstservice' had: de Basicode
Beeldkrant! Bijna elke week zat ik bij
de stereo-installatie te wachten op de
'cirkelzaag geluiden' die, naast een
heleboel ander nieuws, ook weer nieuwe
ruimtevaart informatie zouden
opleveren. Op mijn Sinclair ZX
Spectrum, die toen nog razend populair
was, zette ik de piepjes om in de
fameuze krantjes.

MODEM ZORGT VOOR DIREKTE KONTAKTEN

Toen in een wat later stadium van het
computer tijdperk ook de PC voor mij
bereikbaar werd, was een modem snel op
de kop getikt. Via het uit een
uitzending opgepikte telefoonnummer
kreeg ik toen toegang tot de databank
van (toen nog) Hobbyscoop. Wanneer de
opname van de Beeldkrant kwalitatief
niet goed genoeg was (Radio 5...) kon
ik op deze manier alsnog de zeer
gewilde info binnenhalen.

In mei 1990 zag ik op Teletekst een
opvallende fout in een bericht over een
shuttlevlucht, en dit was voor mij
aanleiding om de NOS hierop aan te
spreken. Via de databank, Hobbyscoop
BBS, kwam ik in kontakt met Joop
Engels, de systeembeheerder (sysop) van
dit BBS. Hoewel Hobbyscoop zelf los
stond van Teletekst, werd de fout later
wel gecorrigeerd! Joop meldde dat
berichten 'uit betrouwbare bron' altijd
welkom waren, en op die basis begon een
bijzonder leuk kontakt.

AAN DE ANDERE KANT VAN DE BEELDKRANT

Via het BBS hield ik Hobbyscoop op de
hoogte van de gebeurtenissen met
betrekking tot de shuttle en de
lancering van de ROSAT kunstmaan. De
lengte van mijn 'kattebelletjes' nam
steeds toe, tot het echte artikelen
werden. Binnen enkele weken na het
eerste kontakt verschenen twee van mijn
'kattebelletjes' in de Beeldkrant.
Ongemerkt was ik aan de andere kant van
de krant terecht gekomen...

De shuttlevlucht waarmee alles begonnen
was, was een dankbaar onderwerp voor
een serie artikelen. Tijdens de 'lange
hete zomer' van 1990 bleven alle
shuttles aan de grond wegens
brandstoflekken. Ik moet Joop heel wat
problemen hebben bezorgd door, van
bijna elk artikel hierover, steeds
herziene versies te verzenden.

NOG EVENVEEL HOBBY, MAAR NU SCOOP

Niet lang na mijn komst als informatie
leverancier voor de Beeldkrant werd een
naamsverandering doorgevoerd:
Hobbyscoop werd Scoop. Later volgden
meer drastische veranderingen: Scoop
ging terug van twee uitzenddagen naar
EEN, ten koste van behoorlijk wat
zendtijd. De Beeldkranten werden toch
gehandhaafd, en ik raakte steeds
bedrevener in het schrijven van 'korte
artikelen'. Bijna wekelijks had ik wel
iets te melden, hoewel ik mij
voornamelijk beperkte tot de bemande en
de interplanetaire Amerikaanse
ruimtevaart. Tegen Chris van den Berg
z'n kennis op het gebied van de (toen
nog) Sovjet ruimtevaart kon ik niet op,
en een stilzwijgende verdeling kwam tot
stand. Het schrijven voor de Beeldkrant
werd een gewoonte, maar nooit een
sleur.

BEELDKRANT NUMMER 500!

U hebt op het moment dus al het
vijfhonderdste nummer van de Beeldkrant
onder ogen. Sinds het verschijnen van
de eerste, op 4 december 1985, heeft
(Hobby)Scoop op deze manier het
populariseren van techniek en nieuwe
media nagestreefd. (Van dit laatste is
de Beeldkrant zelfs een
schoolvoorbeeld...) Ik ben dan ook blij
dat ik heb mogen meewerken aan de
Beeldkrant, en hoop ook zelf
bijgedragen te hebben aan dat
enthousiasme en dat in de toekomst te
kunnen blijven doen. Op naar het
volgende jubileum! (Yvo Krijgsman)

EN TOEN WAS HET........

Zondag 13 maart 1988. Een goed deel van
de zaterdag ervoor is besteed aan het
overtikken van het Basicode
vertaalprogramma voor mijn Commodore
Plus/4. Dat is net uitgekomen en zal
een uitkomst blijken. Voor mijn
computer, enkele jaren eerder
aangeschaft in de strijd tegen (mijn)
computer-analfabetisme, blijkt
teleurstellend weinig programmatuur te
bestaan en ik ben niet echt bedreven in
het zelf maken van programma's. De
aansluiting bij een 'universele
programmeertaal' biedt hoop. Met
spanning wordt gewacht op de uitzending
van Hobbyscoop. Zou het allemaal
werken? Het werkte: Beeldkrant 132 kon
foutloos worden ingelezen en
uitgeprint. Mijn eerste kennismaking
met Radiotekst was een feit.

Er werd die avond nog een Basicode
programma uitgezonden, het
belastingprogramma 1987 van Edwin Kune.
Prima testmateriaal, omdat ik de eigen
aangifte al klaar had en nu dus goed
kon vergelijken. Er volgde een lichte
paniek: het programma gaf een uitkomst
die niet overeenkwam met wat ik eerder
berekende en mijn aangifte was al weg!
Na een grondige speurtocht door de
kopie van de aangifte en door het
programma werd (gelukkig voor mij)
duidelijk dat de aangifte klopte en dat
het programma niet geheel foutloos was.

Het blijkt mogelijk met enkele
aanvullende programmaregels de fout te
herstellen. De volgende ochtend met
Hilversum gebeld en daar blijken de
foutjes nog niet bekend. Het gevolg? Op
dinsdag 15 maart 1988 volgt het eerste
van vele bezoeken aan de redaktie en de
kennismaking met Hans G. Janssen en
Joop Engels. De correcties worden
gepubliceerd in Beeldkrant 133. Binnen
een week na het inlezen van mijn eerste
Beeldkrant is de eerste bijdrage al een
feit!

Er is veel gebeurd, sinds die week in
maart '88. Beeldkranten brachten een
schat aan informatie, het regelmatige
aanbod van Basicode programma's vulde
de leegte in mijn floppenbak en de
drang om zelf in Basicode te
programmeren groeide. De 'bijna-
computer-analfabeet van toen' schrijft
nu programma's, de Commodore Plus/4
heeft plaats gemaakt voor een snelle PC
en ik probeer u, zakelijk en voor de
modale computergebruiker begrijpelijk,
te informeren over computer- virussen
en de preventieve maatregelen die
daartegen kunnen worden genomen.

Bij het bereiken van de mijlpaal van de
vijfhonderdste Beeldkrant past, behalve
een stukje historie, ook een blik in de
toekomst. Ik wil u die presenteren in
een stelling die op meerdere manieren
tot nadenken moet stemmen: 'De kans dat
computer virussen in de komende jaren
voor miljarden guldens schade
aanrichten is beduidend groter dan de
waarschijnlijkheid dat ooit de
duizendste Beeldkrant wordt
uitgezonden.'
Chris Bouws.

500 MAAL DE BEELDKRANT

Een overpeinzing...

Bij deze mijlpaal denk je terug aan de
keren, dat een bijdrage aan de
Beeldkrant uit de PC rolde. In een
onbezonnen moment heb je tijdens een
bezoek aan de (Hobby)Scoop redactie aan
Joop beloofd om een stukje te
schrijven. Het is dan altijd een
probleem om in de eerste plaats een
onderwerp te bedenken en vervolgens te
beginnen aan het stuk. Joop Engels, het
geweten van de redactie, laat geen
gelegenheid onbenut om zo langs zijn
neus weg te vragen: 'Jan, wanneer
kunnen we de bijdrage verwachten?' Maar
toch, uiteindelijk als je achter de PC
plaatsneemt en eenmaal begint, rolt een
stuk tekst uit de printer, waarmee je
tevreden kunt zijn. Maar nu: bedenk wat
Joop heeft gezegd, 'de tekst zo plat
mogelijk en absoluut geen 'vreemde'
tekens gebruiken'. Bij normaal
tekstverwerken heb je nog wel eens de
neiging om een stukje vet of
onderstreept te maken. Dit alles is
niet toegestaan.

Ik heb op mijn stukjes altijd positieve
reacties gehad. Zo kwam mij ter ore,
dat het stukje over trunking technieken
zelfs in professionele kringen was
gekopieerd en verspreid (let op, geen
trema op de e in gekopieerd!). Ik hoop
ook in de toekomst nog te kunnen
schrijven voor de Beeldkrant: dan
blijft het programma Scoop ook bestaan!
Bedankt Joop, Chris en Hans voor alle
leuke dingen die we tot nu toe samen
hebben gedaan. Op naar de DUIZENDSTE
Beeldkrant!!
Jan van der Meij, PA0JMY.

(Bedankt Jan, en eh... in 'gekopieerd'
HOORT ook helemaal geen trema te
staan...)

REACTIES VAN LUISTERAARS

In dit Jubileum-nummer 500 hebben we
enige speciale bijdragen verzameld van
diverse 'vaste' Beeldkrant redacteuren.
Volgende week een selectie uit de
reacties van Scoop luisteraars, die ons
schreven over hun ervaringen met
Basicode en de Beeldkrant.

JAARLIJKSE VAKANTIE

Scoop's laatste uitzending voor de
vakantie valt op maandag 6 juli. De
eerste uitzending na de vakantie is op
maandag 17 augustus. In september
zullen wij u op de hoogte houden van de
Firato-voorbereidingen en de expositie
zelf, die midden september van start
gaat.

