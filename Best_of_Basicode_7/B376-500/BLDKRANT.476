476, maa 24 feb '92

RUIMTEWANDELING MIR-BEMANNING

Deze ruimtewandeling werd enkele dagen
geleden al aangekondigd voor 20/21
februari, duur 4 uur en 15 min. Men
verzuimde om te melden, wat Volkov en
Krikalyov moesten gaan doen. Het was
werken aan de buitenzijde van het
complex of aan experimenten daar. De
r/w zou eerst plaats vinden vanaf 1710
UTC en dus afgelopen zijn als MIR voor
het eerst hier voorbij kwam, maar de
r/w begon veel later (2010 UTC) en ging
door tot 21/2 0012 UTC, dus 4 uur en 12
min.

Tijdens de doorgang hier in oml. 34398,
2304 UTC, waren zij nog buiten.
Krikalyov liet TsUP weten, dat Volkov
zich uitstekend voelde en hem zelfs nog
had aangemoedigd. De vraag van TsUP
kwam voort uit problemen, die VK had
met de koeling van zijn ruimtepak. Het
autonome systeem (dat pakket op zijn
rug) liet het afweten. VK heeft toen
geprobeerd om in de schaduwkegel wat
verkoeling te krijgen. Dit lukte niet.
Omdat het werk moest gebeuren aan de
buitenkant van Module-D (Kvant-2) kon
hij overgaan op een aansluiting van
zijn leefsysteem op een boordcontact en
zijn werkzaamheden voortzetten. Hij
heeft deze dus niet, zoals nationaal en
internationaal werd rondgebazuind,
hoeven te staken.

EXPERIMENTEN

De kosmonauten hebben een aantal
experimenten naar binnen gehaald en
deze gedeeltelijk door andere
vervangen. Het waren monsters van
materialen die men wil gebruiken bij
het bouwen van zaken in de ruimte.
Nagegaan moet worden in hoeverre de
open ruimte op deze materialen invloed
heeft gehad. Krikalyov haalde wat
zonnecellen terug, die lang aan een
experimenteel zonnebatterijtje hadden
gezeten. Aan het schoonmaken van enkele
vensters is men niet toegekomen.

Tijdens de 3 volgende doorgangen (0037,
0213 en 0347 UTC) was er nog volop
radioverkeer. Krikalyov had het na
terugkeer lange tijd erg koud en hij
heeft wat last gehad van huid-
irritatie aan zijn handen door zijn
ruimte- handschoenen. Alles is zo goed
als volgens plan verlopen en van 'grote
tegenslagen', zoals alom werd bericht,
is geen sprake geweest. Voor deze
bemanning was dit de laatste r/w
tijdens deze expeditie. De leden van de
aflos- en reservebemanning zijn, samen
met hun Duitse gasten, op 19 febr. 1992
in Sterrestadje begonnen met de laatste
training voor de vlucht op 17 maart met
de Soyuz-TM14.

NONSENS

Het toch hoogstaande tijdschrift
Intermediair (14 febr. 1992) liet ene
Hulspas wat voorlichting over het
ruimtestation MIR geven. De in het stuk
gebruikte feiten klopten echter voor
een groot deel niet of werden op een
onwetenschappelijke wijze door elkaar
gehutseld. Er is nog geprobeerd om mij
in een bekend radioprogramma afgelopen
vrijdag de verkondigde nonsens te laten
bevestigen, maar omdat ik alleen bereid
was een juist beeld van de bemande
GOS-ruimtevaart op dit moment, en van
het MIR-station in het bijzonder, te
geven, bestond voor het onderwerp geen
belangstelling meer!
Chris v.d. Berg, NL-9165/A-UK3202.

STEREOWEERGAVE IN DE RUIMTE

Onderzoekers van het Oostenrijkse
bedrijf AKG (bekend van microfoons,
koptelefoons en andere elektronische
apparatuur) hebben de Oostenrijkse
deelname aan het Russische MIR
ruimtevaart programma aangegrepen om
grondig onderzoek te doen naar perfecte
stereo weergave. Zij hopen, ooit de
kloof te overbruggen tussen de weergave
in slechte acoustische ruimtes (zoals
mobiele studio's) en koptelefoons aan
de ene kant en professionele geluids
controlekamers aan de andere kant. De
AKG-test was onderdeel van het
gemeenschappelijke Oostenrijks-
Russische experiment Austromir, aan
boord van het Russische MIR station. De
eerste Oostenrijkse kosmonaut Franz
Viehbock fungeerde als proefkonijn in
het experiment, met de naam Audimir,
waarin het grondbeginsel van
acoustische orientatie in een toestand
van gewichtloosheid werd onderzocht. In
het experiment werden statische en
bewegende binaurale klankbeelden
gebruikt, om te zien of de kosmonaut
het geluid voelde draaien, dan wel
dacht dat hijzelf om het geluid heen
draaide. Denk aan het verschijnsel dat
we allemaal kennen van de stilstaande
trein op het station: we denken dat we
gaan rijden, totdat blijkt dat die
andere trein in beweging is gekomen.
Het Audimir experiment werd gehouden
met behulp van AKG CAP en BAP binaurale
processing apparatuur, aangepaste K270
hoofdtelefoons en een D109 microfoon.
Volgens de eerste resultaten had de
kosmonaut inderdaad zelf beweging
ervaren, terwijl hij stil zat. AKG
hoopt uiteindelijk met de onderzoeks
resultaten de beperkingen van kleine
afluister ruimten te kunnen
ondervangen. AKG was de enige
commerciele onderneming die aan het
regerings project mocht deelnemen.
(Uit: Pro Sound News Europe, januari
1992. Met dank aan Hans Hogendoorn)

OLYMPISCHE HIGH DEFINITION TV

In Nederland is op verschillende
plaatsen al breedbeeld televisie te
zien (bij sommige radio- en
TV-handelaren bijvoorbeeld). Enkele
kabelnetten zijn al ingericht voor deze
hogere norm (meer bandbreedte). En dat
allemaal ter ere van de Olympische
Winterspelen in Frankrijk. Op slechts
drie plaatsen in Nederland wordt ook
High Definition TV doorgegeven. Dat
loopt via een andere satelliet,
namelijk de Olympus van ESA. Omdat er
zo weinig TV's voor HDTV zijn, kan dat
alleen worden gezien in Den Haag,
Eindhoven (Philips) en bij de omroep in
Hilversum.

SPECIALE HDTV-CAMERA'S

In Albertville zijn speciale HDTV-
camera's gestationeerd om de spelen ook
in deze norm vast te leggen en uit te
zenden. Via ESA's Olympus worden die
beelden verspreid naar de landen in
Europa die niet zo dicht bij het vuur
zitten als Frankrijk en Duitsland. Het
gaat om Zuid Europa (Italie,
Griekenland, Spanje en Portugal) en
Scandinavie. Ook Eurostep, de
organisatie die normaal via Olympus
educatieve uitzendingen verzorgt, doet
mee. De HDTV-uitzendingen worden
verzorgd op verzoek van de European
Broadcasting Union (EBU), de 'paraplu'
van de omroepen.

OLYMPUS ALS TEST-SATELLIET

Olympus staat op 19 graden west boven
de evenaar. HDTV vereist een ontvanger
die 1250 beeldlijnen en twee keer
zoveel beeldpunten per lijn aankan. Het
signaal wordt uitgezonden naar Zuid- en
Centraal Europa op 12,16862 GHz
(circulair links gepolariseerd) en
lineair horizontaal op 12,530 GHz naar
Portugal en Spanje. De satelliet is
indertijd speciaal voor test-
uitzendingen met een hoge bandbreedte
door ESA ontwikkeld. HDTV overdracht is
dus meer dan welkom, al kan men de hoge
kwaliteit alleen in uitzonderlijke
gevallen weergeven. Na de
winter-Olympiade staat ook een
dagelijkse portie van twee uur HD-MAC
op het programma. Het is voorts de
bedoeling om de Zomerspelen 1992 vanuit
Barcelona in juli en augustus door te
geven.

NOG GEEN KERMIT & GREENPOINT VAN PTT

PTT Telecom is genoodzaakt de
introductie van Greenpoint en Kermit
uit te stellen. Dit wordt veroorzaakt
doordat de administratieve procedures
die samenhangen met het toepassen van
een Europese interim standaard (I-ETS)
op de Nederlandse markt niet tijdig
konden worden afgerond. Greenpoint is
het nieuwe draagbare telefoontje dat
Telecom op de Efficiency Beurs in
september voor het eerst presenteerde.
Greenpoint werkt met behulp van
basisstations. In de nabijheid daarvan
kunnen bezitters van de zaktelefoon
Kermit telefoneren. Dezelfde
zaktelefoon kan ook in combinatie met
een prive- basisstation gebruikt worden
als draadloos toestel thuis of op
kantoor.

AMSTERDAM ALS STARTPUNT

Het was oorspronkelijk de bedoeling
deze maand met Greenpoint te starten in
het centrum van Amsterdam. Pas na
afronding van alle administratieve
procedures, kan de echte introductie
van Greenpoint en Kermit in de
Nederland plaatsvinden. Naar
verwachting is dat in mei van dit jaar.

De bouw van Greenpoint basisstations
ligt op schema en zal hierdoor niet
worden vertraagd. Dit betekent dat bij
de lancering in mei niet alleen in het
centrum van Amsterdam, maar in meer
steden en dorpen in het hele land
Greenpoint zenders staan. Deze stations
zullen dan onder andere te vinden zijn
bij Primafoon winkels, NS-stations,
postkantoren en op de luchthaven
Schiphol.

LEZING OVER ULYSSES IN SPACE EXPO

Op 27 februari 's avonds om acht uur
wordt in het bekende ruimtevaart
publieks centrum van ESTEC in Noordwijk
(Space Expo) een lezing over ruimte
onderzoek en in het bijzonder over
Ulysses ofwel Odysseus gegeven. Deze
Europese zonneverkenner beschrijft een
zeer merkwaardige baan, waarbij hij als
het ware rond Jupiter wordt geslingerd.
Die omweg (eerst vanaf de aarde naar
Jupiter en dan pas naar de zon) is
gekozen om hem een heel speciale baan
langs de zon te laten beschrijven,
waardoor Ulysses de zon zal waarnemen
uit een heel andere hoek. Zoals we al
eerder berichtten in Beeldkrant 473,
heeft de satelliet zijn 'slinger' om
Jupiter inmiddels voltooid en is nu op
weg naar de zon. Daarom is het
onderzoek nu in een erg interessant
stadium gekomen. De lezing vormt de
start van een cyclus waarin onderwerpen
uit ruimtevaart en astronomie eenmaal
per maand door specialisten zullen
worden besproken. Deze eerste lezing
uit de cyclus zal gegeven worden door
de Leidse astronoom dr. F. Israel.

Op 10 maart is er een tweede avond in
de Space Expo aan de Keplerlaan 3 in
Noordwijk. Dan spreekt de Britse
kosmonaute Helen Sherman, die onlangs
in de Russische MIR verbleef. Ze zal
daar schoolkinderen toelichting geven
op haar belevenissen. Nog niet bekend
is of zij 's avonds ook voor gewoon
publiek zal spreken. De klassen komen
tussen 13 en 17 uur in Expo.

BELASTINGPROGRAMMA

Vandaag herhalen we het
inkomstenbelasting programma IB91 van
Chris Bouws. Mocht u het programma ook
deze keer niet goed kunnen ontvangen,
dan krijgt u nog EEN herkansing, en wel
op maandag 30 maart. Maar zo lang hoeft
u niet te wachten, want u kunt het
programma ook ophalen uit onze Fido-NOS
databank, tel. 035-245395 (file-gebied
3). Naast uw computer heeft u dan
natuurlijk wel een modem nodig.

Verder bestaat, speciaal voor bezitters
van een MS-DOS computer, de
mogelijkheid het programma op diskette
(3,5 of 5,25 inch) te bestellen bij de
auteur Chris Bouws. Ook zijn bij hem
diskettes verkrijgbaar voor de
Commodore 64/128 en de Plus/4, echter
alleen in 5,25 inch formaat. Wilt u een
diskette bestellen, maak dan 9 gulden
over op giro (Postbank) rekening
4447794, t.n.v. Chris Bouws te
Nieuwegein, o.v.v. 'Belastingflop', het
type computer (zie hierboven) en het
gewenste formaat. Girotel gebruikers
moeten ook hun VOLLEDIGE adres
vermelden, omdat de Postbank dat niet
voor hen doet.

