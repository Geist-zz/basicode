451, maa 11 nov '91

MIJLPAAL IN ONDERZOEK KERNFUSIE

Wetenschappers in het Britse Culham
zijn er afgelopen zaterdag 9 november
voor het eerst in de geschiedenis in
geslaagd een aanzienlijk vermogen aan
energie uit beheerste kernfusie-
reacties te verkrijgen. Bij de
experimenten in de Europese kernfusie
machine JET (Joint European Torus) werd
voor het eerst in het fusie- onderzoek
tritium als brandstof gebruikt. De
Stichting voor Fundamenteel Onderzoek
der Materie (FOM) in Utrecht heeft dit
bekend gemaakt.

Gedurende twee seconden leverde JET een
elektrisch vermogen van 1 megawatt (een
miljoen Watt) met een piekwaarde van
bijna 2 megawatt. De aanzienlijke
hoeveelheden energie kwamen vrij door
kernen van tritium te versmelten met
kernen van deuterium (beide zware
varianten van waterstof).

ERVARING OPDOEN

De experimenten bij JET, die nog een
week zullen duren, zijn bedoeld om de
eerste ervaring op te doen met het
'verbranden' van kleine hoeveelheden
tritium in een fusie- machine. In deze
korte meetserie wordt enkele malen een
aanzienlijk fusievermogen opgewekt en
wordt getest of het tritium zich
gedraagt zoals de wetenschappers
verwachten dat het zich zal gedragen.
Op basis van de uitkomsten van de
huidige proefnemingen zal JET in de
komende tijd grondig worden aangepast
voor grootschalige experimenten met
tritium die in 1995-1996 worden
uitgevoerd.

SCHONE ENERGIE OP LANGE TERMIJN

Het experiment met de JET in Engeland
-waaraan ook Nederland meedoet- loopt
al lang. Het is een voorbereiding van
een project voor de zeer lange termijn
om in de toekomstige energie- behoefte
te kunnen voorzien. In de toekomst
zouden er voor de energie- opwekking
fusie- reactoren moeten komen die wat
omvang betreft vergeleken kunnen worden
met de energie- centrales die we nu
kennen. De energie uit de fusie wordt
dan gebruikt voor de aandrijving van
stoomturbines, die elektriciteit
leveren.

Bij het experiment wordt nog geen
energie- balans opgemaakt. Men probeert
alleen of alles werkt. Dat is te
vergelijken met kijken of het
gasfornuis het doet door de gaskraan
even open te draaien. Van 'vol
vermogen' is geen sprake.

BRANDSTOFMENGSEL

Bijzonder aan het experiment is dat er
gebruik wordt gemaakt van een mengsel
van brandstoffen: deuterium en tritium.
Dat zou later bij commerciele
toepassing een veel hoger rendement
opleveren dan deuterium alleen.
Deuterium is goedkoop en ruim
voorhanden. Het komt voor in zeewater
en kan op eenvoudige wijze gewonnen
worden. De voorraden zijn vrijwel
onuitputtelijk (er is genoeg voor zeker
duizend jaar) en per reactor is er
weinig van nodig. Bij tritium ligt dat
wat moeilijker. Maar voor de
experimenten is er genoeg en bij
commerciele toepassing kunnen de
reactoren zo gemaakt worden dat tijdens
het fusieproces tritium wordt gemaakt.
Het fusieproces onderhoudt zo zichzelf
in een min of meer gesloten systeem, al
moet er af en toe wat brandstof bij.
Deze vorm van kernfusie wordt echter
pas commercieel interessant als het
reactor systeem betrouwbaar is, en
volgens deskundigen op dit gebied zal
dat niet voor het jaar 2040 het geval
zijn. (Bron: ANP)

INTENS NOORDERLICHT GESIGNALEERD

Medewerkers van de Leidse sterrenwacht
hebben in de nacht van 8 op 9 november
een intens noorderlicht aanschouwd.
Tussen 22.00 en 03.00 uur waren
oplichtende zuurstof deeltjes te zien
boven de Noordpool. Het is de derde
keer dit jaar dat het noorderlicht, ook
wel poollicht genoemd, in Nederland was
te zien. Bij de vorige keren, in maart
en augustus, was het licht aanzienlijk
minder intens.

Het noorderlicht ontstaat door het
oplichten van zuurstof atomen in de
dampkring. Het licht, dat zowel rood
als groen kan zijn, komt voor in de
jaren rond een zonne maximum. Dat vindt
door de cyclus van de zon om de 11 jaar
plaats. Het meest recente zonne maximum
was begin 1990. Tijdens zo'n maximum
ontstaan veel zonne vlammen, waarbij
een groot aantal gasdeeltjes wordt
uitgestoten. Na ongeveer 26 uur
bereiken die deeltjes de aarde, waar ze
in het magnetisch veld terecht komen en
heen en weer geslingerd worden van de
Noord- naar de Zuidpool. Op die 2
plaatsen kunnen de gasdeeltjes
uitlekken. Op een hoogte van ongeveer
100 kilometer ontstaat dan het
Noorderlicht, een soort TL-licht dat te
zien is van het oosten naar het westen.
(Bron: ANP)

MERCURIUS: VERWAARLOOSD PLANEETJE

De planeet die het dichtst bij de Zon
staat, Mercurius, is in de ruimtevaart
en sterrenkunde een beetje een
ondergeschoven kindje. Omdat de planeet
zo dicht bij de Zon staat, is hij
slechts kort voor of na zonsondergang
of -opkomst te zien. Maar ook voor de
ruimtevaart levert de plaats van
Mercurius moeilijkheden op: de
baansnelheid van een satelliet die
vanaf Aarde wordt gelanceerd is veel
groter dan de baansnelheid bij
Mercurius. Een verkenner moet dus sterk
afgeremd worden om de planeet te
bereiken, met als gevolg een hoog
brandstof verbruik.

SLECHTS EEN KEER VAN NABIJ VERKEND

Toen het probleem van de benodigde
brandstof opgelost was door een
verkenner te laten afremmen in het
zwaartekrachts veld van Venus, kon de
Mariner-10 in '73/'74 de planeet
bereiken. In totaal werd een drietal
scheervluchten uitgevoerd, waarbij
ongeveer de helft van de planeet met
een resolutie van 100 meter werd
verkend. Mercurius bleek een uiterst
barre wereld te zijn, met temperaturen
die varieerden van +450 C aan de
zonzijde tot -170 C aan de nachtkant.
Verder was het oppervlak bezaaid met
inslag kraters en met gebergten die
gevormd waren toen de naar verhouding
zeer grote ijzerkern van Mercurius
afkoelde en kromp, daarbij een
verfrommelde korst achterlatend.

NIEUWE ONTDEKKINGEN MET RADAR

Hoewel het uiterlijk van Mercurius niet
bepaald uitnodigend leek voor verdere
bestudering, verdween de planeet toch
niet geheel uit de belangstelling.
Weliswaar werden geen scheervluchten
langs de planeet meer uitgevoerd, maar
met behulp van (radio)telescopen werd
het kleine wereldje nog bestudeerd.

Door een grote radiotelescoop als
radarzender te gebruiken is nu een
mercurieuze ontdekking gedaan aan de
noordpool van het planeetje, waar de
temperatuur zo'n -133 C bedraagt. De
radarstralen werden daar zo sterk
weerkaatst dat de geleerden maar EEN
conclusie konden trekken: er moest
waterijs voorkomen in de vorm van een
poolkap...

HOE KAN WATERIJS BLIJVEN BESTAAN?

Hoewel Mercurius drie maal dichter bij
de Zon staat dan de Aarde, en daardoor
negen maal zoveel zonnewarmte ontvangt,
kan de temperatuur aan de nachtzijde en
aan de polen laag blijven. De
belangrijkste oorzaak hiervoor is dat
Mercurius geen atmosfeer van enige
betekenis heeft; hiervoor is de
zwaartekracht te gering, daar Mercurius
slechts 0.055 keer de aardse massa
heeft. Wanneer het planeetje wel een
(dichte) atmosfeer zou hebben, zou deze
zorgen voor warmte geleiding van de
evenaar naar de polen, waardoor het
waterijs zou sublimeren.

Momenteel wordt gespeculeerd over een
tweede ruimtevlucht naar Mercurius, die
ergens eind jaren '90 zou plaatsvinden.
Na een twee jaar durende reis zou een
verkenner een sonde kunnen injecteren
in het oppervlak, om de chemische
eigenschappen van het oppervlak te
bestuderen. Mogelijk is de recente
ontdekking een nieuwe stimulans voor
onderzoek aan de binnenste planeet.
(Yvo Krijgsman)

ONTWERPER NS-REISPLANNER PROMOVEERT

De kortste weg is voor een
treinreiziger niet altijd de beste weg.
Een computer systeem dat reizigers
tracht te adviseren over hun treinreis
moet rekening houden met een groot
aantal wensen van de reiziger ten
aanzien van bijv. de vertrektijden en
het aantal overstappen. Alle relevante
oplossingen worden door de gebruiker
geselecteerd en die kan zijn
persoonlijke keuze maken. Informaticus
en geestelijk vader van de
NS-Reisplanner Eduard Tulp beschrijft
in zijn proefschrift 'Searching
Time-table Networks' het gehele
ontwikkelings traject van de
NS-Reisplanner, van theorie tot
praktijk. Op dat proefschrift is hij
eind oktober aan de Vrije Universiteit
van Amsterdam gepromoveerd.

35.000 FLOPPIES VERKOCHT

De NS-Reisplanner, een produkt van het
systeemhuis CVI dat veel
automatiserings opdrachten voor NS
uitvoert, is sinds de introductie in
1988 een enorm succes. Het werd
oorspronkelijk gebruikt op de
informatie centra van NS voor snelle
verstrekking van reizigers informatie.
Sinds 1990 is de Reisplanner als
diskette voor personal computers te
koop en van de dienstregeling 90/91
werden ongeveer 35.000 stuks verkocht.
De planner vormt de basis voor de
OV-Reisplanner, die informatie biedt
over het hele Nederlandse openbaar
vervoer. De OV-Reisplanner wordt op dit
moment door CVI ontwikkeld voor het
Samenwerkend Openbaar Vervoer (SAMOVE).
Vanaf december is de NS-Reisplanner ook
op Videotex te raadplegen en bij de
Belgische Spoorwegen draait momenteel
een Nederlands- en Franstalige versie
van de Reisplanner voor het Belgische
treinverkeer op proef.

PROEFSCHRIFT DR. TULP

Samen met zijn broer en huidige collega
Wim perfectioneerde Eduard Tulp, in
dienst van CVI, het oorspronkelijke
computer systeem Trains voor gebruik in
de praktijk. In het proefschrift
behandelt hij het hele ontwikkel
traject van de Planner. De planner
vormt een toepassing van zoektechnieken
uit de Kunstmatige Intelligentie, in
het bijzonder de kortste-pad problemen
in tijdruimte netwerken. Voor een
efficiente representatie van de trein
dienstregeling werd een wiskundige
structuur ontworpen. In deze structuur
worden naast stations en trein
verbindingen ook de exacte vertrek en
aankomst tijden en de benodigde
overstaptijd gerepresenteerd. Eduard
Tulp ontwikkelde een algoritme om in
deze structuur te zoeken naar de
optimale (snelste) reismogelijkheden.
Daarnaast wordt gezocht naar minder
snelle mogelijkheden met minder
overstappen.

Eduard Tulp (26) is nu doctor in de
informatica. Hij promoveerde aan de VU
in Amsterdam bij de hoogleraren L.
Siklossy en A. Holtgrefe. Zijn
proefschrift is in het Engels gesteld.
(Hans G. Hanssen)

