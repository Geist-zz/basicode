388, maa 25 feb '91

HOGER STROOMVERBRUIK IN 1990

Vorig jaar is het elektriciteits
verbruik in het bedrijfsleven sterk
gestegen. De groei bedroeg 4,5 pct.
Binnen de industriele sector was de
groei 2 pct. Huishoudens hebben in 1990
circa 3 pct meer stroom verbruikt. Het
totale verbruik via het openbare net en
van de zelfopwekkers is in 1990 met
bijna 3,5 pct toegenomen tot 75 miljard
kW/h. In 1989 was dit ruim 72,5 miljard
kiloWattuur. De zogeheten
'zelfopwekkers' hebben 11,3 miljard kWh
opgewekt, waarvan 9 miljard voor eigen
gebruik, wat een stijging was van 5
pct. Aan het openbare net hebben de
zelfopwekkers 2,3 miljard kWh verkocht.

VEROORZAKERS GROEI

De groei van het verbruik in het
bedrijfsleven is vooral veroorzaakt
door de in 1990 toegenomen activiteit
in de openbare en dienstverlenende
sector. Binnen de industrie is de groei
van de papier- en kartonindustrie
opvallend (5 pct). In de chemische
industrie is het verbruik gestegen met
4 pct, maar het verbruik in de metaal
industrie bleef nagenoeg gelijk. In de
huishoudelijke sector zat de 3 pct's
groei vooral in het toegenomen aantal
huishoudens. Ook was er een toename van
het aantal elektrische apparaten,
wasdrogers, magnetrons en andere
elektrische apparaten. Het toenemend
gebruik van spaarlampen is onvoldoende
om deze stijging te compenseren.

SUPERCOMPUTER KRAAKT REUZENGETAL

Voor het eerst heeft een supercomputer
een getal van meer dan 100 cijfers in
priemfaktoren ontbonden. Priemfaktoren
zijn getallen die alleen door zichzelf
en door 1 deelbaar zijn. De ontbinding
werd uitgevoerd op de supercomputer van
SARA, het Academisch Rekencentrum
Amsterdam. Het gaat om de Cray
Y-MP4/464. De Cray rekende 475 uur aan
een stuk door op een van de vier
processoren en kwam toen met de
priemfactoren van een getal van 101
cijfers. Het programma voor deze
factorisering werd geschreven door
Herman te Riele, Walter Lioen en Dik
Winter van het CWI, het Centrum voor
Wiskunde en Informatica. Het
wereldrecord factoriseren is nu weer na
twee jaar in handen van het CWI. Het
ontbinden gaat overigens sneller dan
verwacht. Een paar jaar geleden werd
voorspeld dat het voor een getal van
101 cijfers circa negen maanden zou
duren. Nu blijkt het al 60 keer sneller
te gaan!
Zolang de ontbinding van grote getallen
een moeizame aangelegenheid is, kunnen
dergelijke getallen fungeren als
openbare sleutel van een geheime code.
De code zou zelfs door de krachtigste
computers pas na jaren rekenwerk zijn
te kraken. Het nieuwe record van de
CWI-groep toont aan, dat vanaf nu
getallen van 100 cijfers al niet meer
veilig zijn.

SNELHEIDSRECORD IBM

Onderzoekers van IBM's research
afdelingen in Yorktown Heights hebben
tijdens de jaarlijkse International
Solid State Circuits Conference in San
Francisco melding gemaakt van een nieuw
snelheids record voor statische random
access geheugen (SRAM) chips. Het gaat
om een 512 K (524.288) bits chip die
data met een snelheid van 8 miljard
bits per seconde kan lezen en
schrijven. De toegangstijd bedraagt een
viermiljardste deel van een seconde. De
SRAM, waarvan voorgangers zijn te
vinden in de IBM S/390 mainframes,
maakt gebruik van een door IBM
ontwikkelde 'pipelining' techniek.
Hierdoor kunnen lees- en schrijfacties
elkaar voor een belangrijk deel
overlappen in plaats van op elkaar
volgend te worden uitgevoerd. IBM heeft
in het ontwerp een 0,8 micron CMOS
technologie toegepast. (Uit:
Computable)

100 MHZ 80486 PROCESSOR

Tijdens dezelfde conferentie in San
Francisco beschrijft Intel een zware
uitvoering van de 80486 processor. Het
gaat om een 100 MHz implementatie die
prestaties in de orde van grootte van
60 miljoen instructies per seconde
(Mips) zal gaan leveren. Ter
vergelijking: de huidige 80486-ers gaan
niet verder dan 33 MHz. Voorlopig is de
nieuwe processor echter nog niet
leverbaar. Niettemin is het bereiken
van dit prestatieniveau een belangrijk
punt binnen een ontwikkelings project
van Intel dat uiteindelijk moet
resulteren in een microprocessor die 2
Gips ofwel 2 miljard instructies per
seconde moet kunnen verwerken. Dit
produkt moet rond het jaar 2000
beschikbaar zijn. (Uit: Computable)

DELFTS BLAUW

Het is allemaal nog onduidelijk, hoewel
er al jaren over wordt gesproken, zoals
-niet voor het laatst- op het afgelopen
week gehouden symposium 'de Ontknoping'
aan de TU Delft. ISDN ofwel het
geintegreerde digitale net dat de
bestaande netten voor telefonie, telex
en computer communicatie bundelt,
inclusief facsimile en andere vormen
van beeld- overdracht. In Rotterdam is
al enige tijd een pilot project
operationeel. Telefonie, facsimile en
Teletex zijn de basisdiensten die PTT
Telecom daar levert. De laatste dienst
is te beschouwen als een soort
opgevoerde Telex en maar weinig bekend
in den lande. De Fax die op het ISDN
kan worden aangesloten is er een die
werkt volgens het CCITT Groep 4
protocol en zo binnen 10 seconden een
'A4-tje' verzendt. En voor 210 gulden
entreegeld en 85 gulden per maand zijn
er twee telefonie verbindingen
gelijktijdig mogelijk; dit alles op
maar 1 ISDN aansluiting met tal van
extra faciliteiten.

Het feit dat nog maar 100 ISDN
aansluitingen (30 klanten) van de
beschikbare 500 zijn gerealiseerd heeft
meerdere redenen. De eerste is er een
van standaardisatie en normalisatie: de
definitieve normen voor ISDN zijn nog
niet geheel af, waardoor er nog niet
grootschalig geinvesteerd kan worden in
ISDN apparatuur door het bedrijfsleven,
de heren van Stand die -analoog aan de
ontwikkeling van het telefonienet 100
jaar geleden- als eerste gebruik zullen
gaan maken van het net. De tweede reden
is dat niet iedereen al zit te wachten
op ISDN, het zijn immers de te leveren
diensten en de toepassingen van
bedrijven e.d. die het net maken tot
een actief gebruikt net. Men denkt en
werkt nu al aan de ontwikkeling van
diensten die het in de toekomst moeten
gaan maken. Diensten en gebruiks
mogelijkheden als backup/ overloop bij
storing resp. capaciteits problemen van
huurlijnen, videoconferencing
(weliswaar met de nodige beperkingen
maar de laatste tijd door de Golfcrisis
zeer populair), snellere videotext met
een hogere resolutie (foto- videotext),
en screen-sharing waarbij het
schermbeeld van een PC over het net op
een andere PC verschijnt en een en
ander via dezelfde aansluiting
mondeling wordt toegelicht. Allemaal
zaken waarvan men verwacht dat zij gaan
komen, en hoewel men I(S)DN in het 4e
kwartaal van '91 ook in Amsterdam,
's-Gravenhage en Utrecht gaat leveren
is het dus nog wachten op de
definitieve normen...
[WOEF]

BETER GEHEUGENBEHEER MET DR-DOS

Het is bekend dat Windows 3.0, het
meest succesvolle programma van
Microsoft van de laatste tijd, maar 15
pct ofzo van DOS gebruikt. Windows
beschikt over veel geavanceerder
methoden om bijvoorbeeld het hoge
geheugen te gebruiken. Om het volle
profijt te trekken van het programma
moet men overigens het liefst
beschikken over een moderne 80286 of
80386 centrale processor. Bij het
uitkomen van Windows heeft Microsoft
wel aangekondigd met een nieuwe DOS te
komen die ook Windows trekjes zou
hebben en vooral veel kleiner zou zijn
dan DOS 4.01. Deze DOS heeft immers
niet zo veel meer voordelen ten
opzichte van de minder ruimte vragende,
gerijpte DOS 3.30. Maar MS-DOS 5.0 is
er nog niet. En inmiddels wordt er ook
gefluisterd dat Windows 3.1 of 3.2
helemaal geen DOS meer nodig heeft.

BOOT GEMIST?

Misschien moet je vaststellen dat
Microsoft gewoon de boot heeft gemist
met een nieuwe DOS. Digital Research
heeft wel een nieuw Disk Operating
System (veelbetekenend: ook versie 5.0)
geintroduceerd. Het is sinds begin dit
jaar in Nederland te krijgen. En DR-DOS
kent veel meer kunstjes.

Het DOS van Digital Research benut met
name het geheugen boven de 640
Kb-grens. Bijzonder is daarbij dat
DR-DOS de gebruikelijke programma's,
inclusief het Disk Operating Systeem
zelf, in het 'hoge geheugen' plaatst
waardoor er meer bruikbare ruimte
overblijft voor allerlei veel
omvattende programma's. Tenslotte, veel
nieuwe PC's zijn uitgerust met 1
Megabyte aan geheugenchips, die zelden
allemaal gebruikt worden omdat de
oudere programma's daar niets mee
kunnen.

EXPANDED EN EXTENDED

Het belangrijke stukje PC-programmatuur
kan zowel expanded als extended
geheugen aanspreken. DR-DOS biedt ook
een ingebouwd communicatie programma
voor gegevens uitwisseling met de
schootcomputer of met een andere
bureaumachine. Voorts kan men harde
schijven tot 512 Mbyte aanspreken. Ook
is er een password beveiliging in de
systeem programmatuur opgenomen waarmee
men adressen of persoonlijke gegevens
onleesbaar kan maken. In het
eenvoudigste geval kan men files tegen
wissen beveiligen met een password. Op
het hoogste niveau is zowat de hele
computer ontoegankelijk. Maar men kan
het ook beperken tot bepaalde
directories.

DR-DOS (door sommigen doctor DOS
genoemd, maar het is Digital Research
DOS) komt met een uitvoerig boek van
bijna 500 pagina's waar werkelijk alles
instaat. Ook over moeilijke zaken als
Code Pages en Batch Files. Alle
gebruikelijke DOS commando's zijn
beschikbaar plus nog een hoop extra.
Toch is DR-DOS niet omvangrijk en
bovendien boven de 640 Kb-grens te
plaatsen zodat er meer ruimte in het
gebruikelijke geheugen overblijft. Voor
sommige computers, die geen uitbreiding
op het moederboard kunnen hebben, is
dit een uitkomst. Het handboek is wel
helemaal in het Engels. Mogelijk komt
er een Nederlandse vertaling van
importeur Ingram, Nautilusweg 10 in
Utrecht (tel. 030-487111). DR-DOS kost
bijna f400,-.

INLICHTINGEN OVER DR-DOS

Plak dit adres op een briefkaart als u
meer wilt weten over Digital Research
DOS versie 5.0, met nieuwe
mogelijkheden. Wij sturen uw aanvraag
dan door. Vergeet echter niet uw eigen
adres op de briefkaart te zetten. Stuur
ook geen brief, alleen een briefkaart.

=================
NOS - radio Scoop

Info  DR-DOS  5.0

Postbus 1200
1200 BE Hilversum
=================

