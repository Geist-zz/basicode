396, maa 25 mrt '91

MICROSOFT GAME SHOP

door Michel Halverson en David Rygmyr,
met Microsoft QuickBASIC Interpreter en
bijbehorende software (4 diskettes),
490 pag., uitgave Microsoft, prijs
f99,--.
Men gaat in eerste instantie uit van
een aantal in QuickBasic (verder te
noemen: QB) geprogrammeerde spelletjes,
voorzien van (CGA) graphics, die in
veel opzichten kunnen worden gewijzigd
en worden aangepast aan de smaak van de
gebruiker. Om de wijzigingen te kunnen
doorvoeren, moet men natuurlijk wel de
weg weten te vinden in QB. Dit noodt
tot het bestuderen daarvan. Samen met
het meegeleverde boek 'LEARN BASIC NOW'
zal dat zeker te doen zijn. Want het
boek vormt tevens een leergang voor het
programmeren in QB. Het is, uiteraard,
heel vakkundig opgezet. Als men het
boek doorwerkt en de voorbeeld
programma's bestudeert (ze zijn
hoofstuks gewijs op de bijgeleverde
diskettes te vinden), zal men
uiteindelijk aardig in QB kunnen
programmeren.

Waarom QB? Bij de software, die vaak
met een PC wordt meegeleverd, treft men
ook een Basic aan, meestal zal dit
Basica of GWBasic zijn. Deze Basics
zijn heel aardig, maar er kunnen nog
meer mogelijkheden aan worden
toegevoegd. Dat is o.a. in QB gedaan,
waardoor het een krachtig stuk
gereedschap is geworden, waarmee bijna
alles te programmeren is, wat men zou
wensen. Maar QB kan, in zijn volledige
versie, nog meer, het kan de
programma's compileren tot zelfstandig
werkende eenheden, die het gelijktijdig
in het geheugen hebben van de Basic,
waarin ze werden gemaakt, overbodig
maakt. Daardoor kunnen de zelfstandig
geworden programma's ook makkelijk bij
anderen draaien. En vaak boekt men
daarbij ook een aanzienlijke winst in
de snelheid waarmee ze worden
uitgevoerd, omdat niet steeds het
programma regel voor regel door de
Basic interpreter moet worden
geinterpreteerd, voordat het kan worden
uitgevoerd. Nu past evenwel een
waarschuwing met betrekking tot het
besproken leer-pakket. De QB die erbij
wordt geleverd is niet de complete
versie, compileren kan hij niet. Hij
werkt dus gewoon als een interpreter.
Voor studiedoeleinden is dit geen enkel
bezwaar. De gemaakte programma's laten
zich zonder meer in QB versie 4.5
compileren, als men het complete
programma aanschaft.

De meegeleverde software, bestemd voor
gebruik op een MS-DOS machine, bestaat,
behalve uit de QB interpreter (QBI) en
de voorbeeld programma's uit het boek,
nog uit de QBI Express, waarmee men
snel het gebruik van QBI leert en van
de QBI Advisor, een hulpprogramma dat
tijdens het programmeren kan worden
aangeroepen en dat dan elke opdracht en
funktie van QB uitlegt, zodat, als men
voldoende Engels kent en over een IBM
computer of een van zijn 'kloons'
beschikt, dit pakket een goed
hulpmiddel is om snel thuis te raken in
een moderne Basic. Ook wordt een
utility 'MSHERC.COM' bijgeleverd, om
het mogelijk te maken met PC's voorzien
van een Hercules videokaart toch ook de
QB plaatjes, zij het monochroom, te
kunnen afbeelden.

C VOOR BASIC PROGRAMMEURS

door Pim Philipse, 264 pag., uitgave
Kluwer, ISBN 90-201-2429-3, prijs
f39,50. Een diskette met de programma's
uit dit boek is als extra te bestellen
voor f29,50 + porto.
Dit boekwerk is bedoeld voor mensen die
bekend zijn met Basic, maar toch graag
zich zouden bekwamen in een taal die in
hun ogen professioneler van opzet is.
Men heeft dan van C gehoord en van de
voordelen die daaraan zouden kleven.
Het is daarmee mogelijk programma's te
maken die, eenmaal gecompileerd, voor
wat betreft snelheid en compactheid
vrijwel niet onderdoen voor programma's
die in Assembler zijn geschreven. Dat
lokt velen aan, en niet ten onrechte.

Het boekwerk dat wij hier bespreken
maakt het mogelijk, uitgaande van een
programma dat in Basic is geschreven,
hetzelfde programma in C over te
zetten. Het biedt namelijk voor elke
Basic instructie een tegenhanger in C.
Het boek begint met een systematische
inleiding in het programmeren in C aan
de hand van eenvoudige voorbeelden.
Daarbij wordt ook het gebruik van
grafische opdrachten onder ogen gezien.
Als men de beginselen door heeft, wordt
in hoofdstuk 4 overgegaan tot het
omzetten van Basic programma's in C.
Het boek richt zich niet op een bepaald
C-dialect. Het probeert het mogelijk te
maken elke voorhandige C compiler te
gebruiken. Als dat nodig is, volgen na
een 'algemeen' voorbeeld ook de
aanwijzingen voor TurboC en QuickC.

Voor hen, die nog helemaal niet bekend
zijn met het programmeren in een andere
taal dan in Basic, zal het op het
eerste gezicht tegenvallen dat een
Basic programma van maar een paar
regels uitgroeit tot meer dan een
pagina typewerk in C. Maar het
uiteindelijk resultaat, het
gecompileerde, dus zelfstandig
draaiende C-programma is stukken korter
(en sneller) dan het Basic
programmaatje samen met de voor het
'runnen' noodzakelijke Basic
interpreter. In het boek zijn de Basic
termen alfabetisch gerangschikt, zodat
het opzoeken van de 'vertaling in C'
erg eenvoudig is. Als men, al doende,
thuis raakt in C, zal men behoefte
hebben aan een samenvatting van die
taal, speciaal voor de toepassing op
een PC. Hoofdstuk 5 biedt: 'Een kleine
C-syntax'. Tenslotte bevat hoofdstuk 6
een typisch in C geschreven programma
voor het berekenen van autokosten, dat
duidelijk laat zien hoe een in deze
taal geschreven programma in elkaar
moet zitten. Als men het boek intensief
bestudeert, zal men daarna goed met C
uit de voeten kunnen en met behulp van
de opgedane kennis ook zijn weg weten
te vinden in de specifieke
C-literatuur.

GEBRUIKERSHANDBOEK dBASE IV

(met versie 1.1), door Douglas Hergert,
672 pag., van Microsoft Press,
Nederlandse vertaling uitgegeven bij
Kluwer, ISBN 90-201-2422-6, f79,50.
Voor gebruikers, die al redelijk thuis
zijn in dit database programma, is het
toch handig de beschikking te hebben
over een handboek waarin alle
mogelijkheden van het programma op een
rijtje staan, waar nodig voorzien van
praktische voorbeelden en van eventuele
waarschuwingen, waar men in het gebruik
speciaal op moet letten. Het boek is
overzichtelijk opgebouwd en van
duidelijke scherm afbeeldingen
voorzien. Het is alfabetisch van opzet,
zodat men snel de beschrijving kan
vinden van een onderwerp. Daar de
auteur ook al handboeken voor dBASE III
en III-plus op zijn naam heeft staan,
kan men er van uitgaan, dat men
vakkundig wordt voorgelicht. Ook wordt
uitvoerig aandacht besteed aan de voor
dBASE IV unieke faciliteiten:
'Structured Query Language' (SQL) en
'Query By Example' (QBE). Voor ervaren
dBASE IV gebruikers is dit boek
werkelijk een onontbeerlijk naslagwerk.
(met dank aan Pieter Vijlbrief)

HET GROTE BESTANDSCONVERSIE BOEK

Het Grote Bestands Conversie Boek dat
Data Becker onlangs heeft laten
verschijnen is echt bedoeld voor de
meer ervaren (doorgewinterde, zo u
wilt) computer gebruiker. Het gaat
vergezeld van een diskette voor de
bestands conversie en kan voor
geinteresseerden een oplossing bieden
bij de uitwisseling van programma
files. Het geeft de beschrijving en
achtergronden van populaire
programma's, waarbij men is aangelopen
tegen de diverse beperkingen van
gebruik van pakketten door elkaar.
Ikzelf ben weliswaar tevreden over
programma's als dBase III+ en WP 5.0,
die ik regelmatig gebruik, maar dat
komt ook omdat iedereen in mijn
omgeving die programma's benut. Wanneer
er uitstapjes worden ondernomen naar
pakketten als Ability Plus en Framework
(programma's die een tekstverwerker,
database, spreadsheet e.d. combineren)
en die bij veel andere mensen populair
zijn om hun vele mogelijkheden en
uniforme manier van bedienen, kom ik in
de moeilijkheden. Vandaar mijn
interesse voor bestands conversie.

POPULAIRE PAKKETTEN

Het boek behandelt de bestands
conversie van enkele populaire
pakketten. Dit zijn dBase, MS Multiplan
3.0, Lotus 1-2-3 versie 2.01, MS Excel
versie 2.1, MS Chart versie 3.0, Lotus
Freelance Plus versie 2.01, MS Word
4.0/5.0, Desktop publishing met Aldus
PageMaker 3.0 en Xerox Ventura
Publisher 2.0. Per pakket worden in
paragrafen de mogelijkheden van
conversie met de pakketten en enkele
andere populaire programma's
weergegeven.

De eerste zes bladzijden geven een
minuscule beschrijving van de populaire
programma's die men gebruikt, waarna in
een kijkje achter de schermen uitleg
wordt gegeven over de diverse bestands
formaten en formatterings kenmerken die
de beschreven programma's onder meer
gebruiken.

PROEF OP DE SOM

Ik heb gebruik gemaakt van WP 5.0,
dBase III+ en Framework II om de
beschrijvingen in de praktijk te
testen. Allereerst gaat men dieper in
op de twee ASCII formaten waarmee veel
wordt gewerkt. Bij het boek wordt ook
een programma geleverd dat de twee
(Delimited en SDF) converteert naar
elkaars forma(a)t. Verder worden het
Sylk-format van Microsoft behandeld en
het IBM-format Dca/Rft. Dit alles is
echt noodzakelijk om verder te kunnen
met de materie.

Het echte conversie-werk is, als je de
beschrijvingen op de voet volgt,
kinderlijk eenvoudig. Men begeleidt je
steeds aan de hand van een voorbeeld
bestandje. Uitgebreider kan het bijna
niet. Nergens heb ik moeilijkheden
ondervonden, behalve toen ik probeerde
om in Quattro (staat niet beschreven)
een dBase bestand te laden volgens de
beschrijving van Lotus 1-2-3. Dit lukte
niet exact op dezelfde manier, maar
enig puzzelen bracht toch uitkomst.

GOEDE POGING VAN DATA BECKER

Data Becker heeft met dit boek een
goede poging ondernomen om de
beginnende 'converteerder' op weg te
helpen. De inleiding en de onderdelen
die de diverse programma's behandelen
laten niets aan duidelijkheid te wensen
over en je kan meteen aan het werk. Als
je aan een programma als WP of dBase
gehecht bent geraakt hoef je niets meer
onnodig over te typen. Kortom, een leuk
boek dat je kennis weer vergroot over
de 'insides' in de programma's. Er is
echter wel enige basiskennis voor
vereist. Het grote Bestands Conversie
boek (incl. diskette), dat wordt
uitgegeven door Data Becker Nederland,
kost f69,90. ISBN: 90-229-3694-5. Met
dank aan Wouter Fontaine, student
Bedrijfs Informatica.

