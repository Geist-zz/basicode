386, maa 18 feb '91

NIEUWE METEOSAT STAAT KLAAR

De Meteosat Operational Programme
satelliet no. 2, kortweg MOP-2, staat
in de steigers om op 21 februari
gelanceerd te worden. De belangrijke
satelliet voor waarneming van het weer
kwam in december al aan bij het lanceer
platform in Frans Guyana. Daarna begon
de voorbereiding voor de lancering en
op 25 jan. werd hij al geheel in orde
bevonden. Na de lancering zal de
satelliet door ESA's Space Operation
Centre (ESOC) in Darmstadt (Dld) in de
ruimte worden gecontroleerd, op de
juiste plaats worden gebracht en het
juiste aantal draaiingen moeten
krijgen. Tot april is men bezig met het
systeem, dat op 1 mei als Meteosat-5 in
gebruik zal worden genomen.

WELKOME AANVULLING

MOP-2 is een welkome aanvulling voor
het fotograferen van de aarde voor
weerobservatie omdat de laatste tijd
zich nogal wat storingen voordeden op
de voorgangers (visgraat motief storing
o.a.). Het MOP programma wordt
uitgevoerd door ESA voor de Europese
weer instantie Eumetsat. MOP-1
(Meteosat-4) werd in maart 1989
gelanceerd. MOP-2 is een relatief
lichte satelliet van ruim 300 kilo
(leeggewicht). Hij draait precies 100
maal per minuut rond voor het juiste
beeld en is bedoeld om zeker vijf jaar
mee te gaan. De cilindervormige
satelliet is ruim drie meter hoog en
ruim twee meter in doorsnee. Hij komt
precies boven de evenaar te staan op 0
graden, als vervanging van de huidige
Meteosat (die mogelijk als standby
apparaat zal worden gebruikt).

ASTRA 1B VEEL ZWAARDER

De ASTRA 1B weegt leeg bijna 1,6 ton en
het startgewicht is 2580 kilo. Hij is
besteld door de Societe Europeenne de
Satellites, de Luxemburgse exploitant
(SES) die zo'n enorm succes boekte met
de Astra 1A. Twee andere, soortgelijke
satellieten zijn al besteld en zullen
ook door Arianespace worden gelanceerd
in de nabije toekomst. Astra 1B is
allereerst bedoeld voor vervanging van
1A bij een eventuele uitval. Vele
Europese TV-stations hebben overigens
al een kanaal gereserveerd.

De nieuwe Astra is gebouwd door General
Electric, Astro Space Division. Hij
heeft 22 circuits aan boord voor 16
kanalen (reserve circuits) van 26 MHz
breed voor directe TV ontvangst in
Europa. De levensduur zou 15 jaar
moeten zijn en de transponders aan
boord zijn wat krachtiger dan die van
de vorige Astra: 60 Watt ipv 45 Watt.
De satelliet komt eveneens in een
geostationaire positie boven de evenaar
op 19,2 graden oostelijk van de
0-meridiaan. Het gaat om de 42e
lancering van Arianespace.

VORIGE LANCERING VOLLEDIG SUCCES

De 41e vlucht vertrok in de nacht van
16 januari vanuit Kourou (Frans
Guyana). Aan boord waren toen de
Italsat-1 en de Eutelsat II-F2. Beide
satellieten driften naar hun
respectieve posities en werken naar
behoren. Italsat-1 moet op 13,2 graden
komen te staan. Het is een een
bijzondere satelliet die vele regionale
verbindingen over heel de laars van
Italie tot stand kan brengen. Als
zodanig fungeert hij als 'vliegende
telefooncentrale', met zijn antennes
gericht naar verschillende delen van
Italie. Het testprogramma van alle
(schakelende) transponders moet in juli
afgesloten zijn. Daarna zal men met het
communicatie experiment beginnen door
heel Italie.

EUTELSAT II-F2 OP 10 GRADEN

De Eutelsat kunstmaan wordt gedirigeerd
vanuit het German Space Operation
Centre GSOC in Oberpfaffenhofen bij
Munchen. De satelliet zal op 10 graden
oost van de 0-meridiaan komen te staan.
Dezer dagen zijn de transponders
ingeschakeld en is men bezig met het
ruimte testprogramma. Daarna zal hij
gedurende een maand lang geleidelijk
het communicatie verkeer van Eutelsat
I-F5 overnemen die een andere taak zal
gaan vervullen na te zijn verplaatst.

F5 beschikt over 10 transponders. De
nieuwe satelliet van de Europese PTT's
beschikt over 16 transponders. Daarvan
zijn er twaalf verhuurd aan Denemarken
(1), Frankrijk (2), Duitsland (2),
Italie (3), Spanje (3) en Turkije (1).
De overige vier zullen gebruikt worden
voor Eutelsat's Multiservice Systeem
voor zakelijke communicatie (video-
vergaderen). Vier van de 16
transponders zijn gekoppeld aan een
superbeam gericht op Centraal en
West-Europa, 12 zijn gekoppeld aan een
zogeheten wide-beam die heel Europa en
het noordelijke deel van Afrika en het
Midden-Oosten kan bedienen, waarbij
alle 28 deelnemende landen in focus
zijn.

BOEING OPTIMISTISCH OP LANGE TERMIJN

Ondanks de onzekere economische
omstandigheden van dit ogenblik is een
aanzienlijke groei in de
burgerluchtvaart te verwachten. Dit
zegt Boeing topman Richard R. Albrecht.
'Hoewel de crisis in de Golf een direct
negatief effect heeft op het
luchtvervoer ben ik bepaald
optimistisch wat betreft de toekomst op
lange termijn.' Hij verwacht een
aanzienlijke stijging in het
luchtvervoer wanneer de economische
groei zich herstelt, na afloop van het
conflict.

PROBLEEMGEBIEDEN

Op basis van die veronderstelling denkt
Boeing dat de luchtvaart tot het jaar
2005 behoefte heeft aan bijna 10.000
nieuwe vliegtuigen, ook van andere
fabrikanten als bijv. Fokker. Albrecht
voegde hier echter aan toe, dat vier
ernstige probleem gebieden de
burgerluchtvaart nadelig kunnen
beinvloeden als zij niet tijdig worden
opgelost, nl. capaciteit,
milieuproblematiek, normen en
veiligheid. 'De belangrijkste
bedreiging voor de luchtvaart is de
huidige overbelasting van de grote
luchthavens en de luchtwegen,' zegt
Albrecht. Hij stelt dat vertragingen
als gevolg van verkeers congestie de
maatschappijen en de reizigers alleen
al in de VS en Europa meer dan 15
miljard gulden per jaar kosten.

MILIEU-ASPECTEN

Hij gaf ook aan dat de toenemende zorg
voor het milieu - in het bijzonder wat
betreft geluids restricties - van
invloed is op de samenstelling van de
wereld luchtvloot. 'De luchtvaart heeft
een goede naam op het gebied van
vermindering van geluid en
verontreiniging. Verdere terugdringing
mag in elk geval niet ten koste gaan
van veiligheid en rentabiliteit.'

LUCHTVAARTNORMEN

Albrecht zegt ook dat er wereldwijd
geldende normen voor certificering,
onderhoud en operatie van verkeers
vliegtuigen moeten komen. Het ontbreken
van uniforme, internationale luchtvaart
normen betekent dat de normen van dit
ogenblik 'vaak nogal bekrompen en soms
nationalistisch zijn.' Met betrekking
tot wat hij 'de vierde frustratie'
noemt, zei de vliegtuig fabrikant dat,
hoewel het luchtvervoer erg veilig is,
luchtvaart maatschappijen, overheden en
vliegtuig fabrikanten meer effectieve
stappen kunnen en moeten nemen om alle
vliegtuig ongevallen te voorkomen.

WORLD RADIO TV HANDBOOK 1991

Het World Radio TV Handbook behoeft
nauwelijks introduktie voor de lezers
van de Beeldkrant, zo bekend is het
onder computeraars, zend- en
luisteramateurs, DX-ers en ieder ander
die behoefte heeft aan een naslagwerk
waarin vrijwel alle AM, FM, KG, TV en
satelliet zenders terug te vinden zijn.

De (Engelstalige) 1991 Edition, die
onlangs verschenen is, verschilt qua
opzet niet veel met het WRTH 1990. Het
boek wordt grotendeels gevuld met
gegevens over radiozenders. Het boek
bevat uitvoerige tabellen met alle
nodige gegevens: naam, adres, telefoon,
telex en fax van de stations, de
uitzend frequenties en -tijden, de
taal, lokaties en het doelgebied.

AKTUALITEIT VAAK PROBLEMATISCH

De gegevens zijn natuurlijk sterk
afhankelijk van de aktualiteit en
kunnen van de ene op de andere dag
veranderen. Een groot probleem voor de
uitgever, want het WRTH kan echt
recente zaken niet op tijd verwerken.
Daarvoor alle begrip, maar vreemd is
dat er niet veel klopt van de opgaven
die het boek geeft bij de Regionale
Omroepen in Nederland. Niet dat het
boek nou bedoeld is voor luisteraars
naar regio-omroepen, maar toch staat
zoiets erg slordig. Adressen zijn soms
wel en soms niet vermeld, Radio
Noordholland ontbreekt geheel, andere
namen zijn al lange tijd achterhaald
(Radio STAD Amsterdam bestaat al twee
jaar niet meer!) en bij de frequenties
van de regio-zenders staat doodleuk dat
het Radio 1 zenders zouden zijn. Ook
gaat het boek ervan uit dat Radio 1
vanaf zeven uur 's avonds Nederlandse
tijd aan Radio 2 gekoppeld wordt, maar
die koppeling is al sinds tijden pas
vanaf negen uur een feit.

Aan de andere kant een positief
voorbeeld: de Nederlandstalige
uitzendingen van RSA (in Johannesburg)
zijn terecht uit de 1991 editie
verwijderd; in de loop van 1990 stopte
RSA ermee. Dit doet vermoeden dat er
meer aandacht is besteed aan de
gegevens van internationaal werkende
KG-zenders dan aan landelijke en
regionale FM-zenders.

Interessant om te lezen is beslist het
hoofdstuk 'listen to the world', waarin
er teruggeblikt wordt op 1990 (met de
ontwikkelingen in Centraal Amerika, het
Midden Oosten en Oost Europa).

BESPREKING VIDEORECORDERS

In dit deel van het boek ook een
beschrijving van de Panasonic NV-W1
videorecorder, die in staat is VHS
banden in PAL, SECAM en NTSC weer te
geven en op te nemen. U kiest maar! En
met twee van deze machines kunt u VHS
banden van de ene standaard in de
andere overzetten. Tot voor kort was
dat specialistenwerk. De NV-W1 slaat de
beelden eerst digitaal in een geheugen
op en schrijft ze dan weg naar de band
in het gewenste formaat en met de
juiste kleurcoderingen. Nadeel is toch
nog de prijs, want in Engeland kost dit
apparaat 1500 pond ofwel f5000,-.
Zonder tunerdeel, zodat voor TV-opnamen
ook nog een extern videosignaal nodig
is (via een SCART aansluiting bijv.).
Een ander nadeel is, dat S-VHS banden
wel kunnen worden afgespeeld, maar niet
in de hoogst mogelijke resolutie van
400 lijnen. Toch is hiermee wellicht
een stapje gezet in de richting van
wereldwijde compatibiliteit op TV- en
videogebied.

Veel goedkoper is het type NV-J35 (rond
f1000,-), waarmee NTSC banden op een
gewone PAL televisie kunnen worden
vertoond, zij het dat de kleuren wat
flets zijn. Andersom, PAL banden op een
Amerikaanse NTSC TV afspelen, schijnt
moeilijker te zijn; PAL TV's kunnen wel
het 60 Herz signaal van NTSC verwerken,
maar NTSC TV's hebben moeite met 50
Herz signalen van een PAL band.

ACHTERGRONDARTIKELEN

Verder lezen we over de niet erg
opbeurende geschiedenis van Laserdisc
(vroeger CD-video) in Europa, de
nadelen van de kleinste camcorders
(geen handzoom, geen tegenlicht
regeling, mechanisch instabiel) en ook
over de komende strijd tussen DAT en
DCC. Het WRTH voorspelt dat we nu ook
op audiogebied een periode van
verwarring tegemoet gaan, zoals dat ook
al het geval was tijdens de
video-oorlog tussen VHS, Betamax en
VCC. In elk geval lijkt de software
industrie op DCC te wedden, want
muziekcassettes zijn op DCC snel en dus
goedkoop te dupliceren; op DAT formaat
moet het kopieren (nog?) 'real time'
gebeuren. Maar misschien vindt de
gewone man de bestaande analoge compact
cassette al goed genoeg en zullen DAT
en DCC geen van beide aanslaan, behalve
dan in de (semi) professionele wereld.
Over anderhalf jaar weten we meer.

TESTBANK

Op de WRTH testbank hebben dit keer de
volgende ontvangers gelegen: Icom
R-100, Icom R-1, Icom R-72, DAK MR-101,
Philips AE3805 (en de hieraan gelijke
Sangean ATS800, Tandy DX-370, Siemens
RP-647G4), Sony ICF SW-7600, Philips
DC-777, Pioneer KE8700 en National
CQ800. De resultaten zijn wisselend in
dit gevarieerde gezelschap. De Philips
DC-777 autoradio kreeg de WRTH Industry
Award voor de beste draagbare ontvanger
van 1990. Hier was sprake van het
bekende gat in de markt, de radio is
goed geconstrueerd en presteert goed.
Bijna kreeg de Icom R-72 de Award voor
de beste communicatie ontvanger, maar
de prijs was te hoog om in de prijzen
te vallen. Dit jaar is er helaas geen
winnaar in deze categorie.

CONCLUSIE

Het WRTH editie 1991 is een
lezenswaardig boekwerk van 600
pagina's, met alle informatie duidelijk
gepresenteerd. Onmisbaar voor de
serieuze luisteraar. (met dank aan
Chris van Offeren)

Titel: World Radio TV Handbook, 1991
Edition
Uitgeverij: Billboard, New York, USA
(verspreiding in Nederland: Uitg. De
Muiderkring, Weesp)
ISBN: 0-8230-7792-6
Prijs: f59,90

