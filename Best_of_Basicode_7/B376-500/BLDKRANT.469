469, maa 20 jan '92

SHUTTLE WOENSDAG VAN START

Om 8:53 uur plaatselijke tijd (14:53
uur Nederlandse tijd) moet vanaf
Kennedy Space Center de shuttle
Discovery vertrekken. De uit te voeren
missie is ditmaal IML-1, de eerste
vlucht van het Microgravity Laboratory.
De missie had oorspronkelijk al in
december 1990 uitgevoerd moeten worden,
maar kwam door uitstel op het schema
voor december vorig jaar terecht en
moet nu uiteindelijk de eerste
shuttlevlucht van 1992 worden!

MULTINATIONALE BEMANNING

Aan boord van de shuttle zal een
multinationale bemanning van, iets wat
opvallend veel voorkomt dit jaar, zeven
koppen zijn. De commandant is Ronald J.
Grabe, een astronaut die bij twee
eerdere vluchten in '85 en '89 al zijn
sporen verdiende. Piloot Stephen S.
Oswald is een nieuwkomer in de ruimte.
Hij zat bij de shuttlepiloten- selectie
van juni 1985. Payload specialiste (PS)
Roberta L. Bondar zal de tweede
Canadese astronaut(e) worden, nadat
Marc Garneau haar in '84 voorging.
Canada heeft een zeskoppig
astronautenteam. De Duitser Ulf Merbold
(PS) zal als eerste niet-Amerikaan twee
maal in de shuttle vliegen; hij was in
'83 al de eerste ESA-astronaut in de
ruimte. Mission specialist (MS) Norman
E. Thagard zal zijn vierde missie gaan
maken, na drie eerdere in '83, '85 en
'89. Voor (MS) William F. Readdy zal
IML-1 een extra feestelijk tintje
krijgen, omdat hij op 24 januari, dus
tijdens zijn eerste vlucht, 40 jaar
wordt!

PIJNLIJKE VERGISSING

En dan het laatste bemanningslid. Het
bleek nog niet iedereen duidelijk te
zijn hoe de bemanning van STS-42 in
elkaar steekt! Het Engelse tijdschrift
'Spaceflight' meldde in haar jongste
nummer (1-'92) dat Manley S. Carter mee
zou vliegen, maar dit is een pijnlijke
vergissing. Carter kwam namelijk op 5
april vorig jaar om het leven bij de
crash van een klein passagiers
vliegtuig in de Amerikaanse staat
Georgia... In zijn plaats zal nu David
C. Hilmers als derde MS meevliegen, na
eerdere vluchten in '85 (als
vluchtgenoot van Grabe), '88 en '90.

WETENSCHAPPELIJKE EXPERIMENTEN

Het Europese Spacelab, met een lange
drukmodule waarin de astronauten kunnen
werken, zal de belangrijkste lading van
de Discovery zijn, voorin het laadruim.
Achterin bevindt zich een overspanning,
met daarin 12 'Get Away Specials',
containertjes die op een goedkope
manier plaats bieden aan experimenten
van zowel bedrijven als universiteiten.

De omvangrijke bemanning zal in de vorm
van twee ploegen rond de klok werken,
om zo de vele experimenten tijdens de
geplande zeven vluchtdagen af te kunnen
ronden. Deze proeven omvatten ondermeer
onderzoek op biologisch en natuurkundig
gebied, het resultaat van de noeste
arbeid van ruim 200 wetenschappers uit
dertien landen. (Yvo Krijgsman)

NEDERLANDS ONDERZOEK IN DE RUIMTE

Een van de wetenschappelijke
experimenten die de komende week aan
boord van het Amerikaans- Europese
ruimte laboratorium zullen worden
verricht, betreft een Nederlands
onderzoek naar botontkalking. Voorts
zullen in het Internationale Micro-
zwaartekracht Laboratorium (IML), dat
komende woensdag 22 januari met de
shuttle Discovery mee de ruimte in
wordt genomen, drie andere
wetenschappelijke experimenten van
Nederlandse onderzoekers worden
uitgevoerd.

BOTONTKALKING

Het is al langer bekend dat
ruimtevaarders tijdens hun vluchten
last hebben van botontkalking. In
tegenstelling tot andere lichamelijke
veranderingen in de ruimte is dit
proces onomkeerbaar. Dit vormt een
ernstige rem op plannen om astronauten
voor langere tijd de ruimte in te
sturen. Dr. J. Veldhuyzen van de
Universiteit van Amsterdam stuurt
embryonale muizepijpbeentjes met de
zeven dagen durende ruimtevlucht mee om
zicht te krijgen op de mineraal-
huishouding van de botjes. Door deze in
gewichtloze toestand zich te laten
ontwikkelen en de resultaten te
vergelijken met die op aarde, hoopt de
onderzoeker meer te weten over
vroegtijdige botontkalking. Deze kennis
kan niet alleen ruimtevaarders, maar
ook mensen op aarde die veelal op
latere leeftijd aan botontkalking
lijden, ten goede komen. De vraag is
namelijk of slijtage van het
bottenstelsel, dat vooral bij vrouwen
na de menopauze in versterkte mate
optreedt, voorkomen kan worden.

ANDERE NEDERLANDSE EXPERIMENTEN

Samen met een Franse collega van de
Universiteit in Toulouse wil dr. C.
Woldringh, als onderzoeker verbonden
aan de Universiteit van Amsterdam, met
behulp van bacterien vaststellen hoe
het proces van celdeling precies
verloopt in gewichtloze toestand. Uit
eerdere ruimte- experimenten was al
gebleken dat zwaartekracht en celdeling
iets met elkaar te maken hebben. In de
ruimte zou het proces namelijk sneller
verlopen.

Biologe dr. G. Ubbels van het Hubrecht
laboratorium in Utrecht, die haar
experiment met padde-eieren tijdens een
vlucht met het ruimte laboratorium D-1
in 1985 wegens een technisch mankement
zag mislukken, krijgt nu een
herkansing. Zij wil de padde-eieren in
de ruimte laten bevruchten en zien hoe
de embryo's zich vervolgens
ontwikkelen. De onderzoekster verwacht
dat dit proces zonder de aardse
zwaartekracht anders zal verlopen.

Naast deze drie biologische
experimenten zal een natuurkundeproef
worden gedaan. Dr. A. Michels van de
Universiteit van Amsterdam wil te weten
komen wat er precies gebeurt, als het
onderscheid tussen de damp- en
vloeistof- fase wegvalt. Men noemt dit
het kritische punt van het proces
waarbij een vloeistof in damp overgaat.
Dit overgangs systeem, dat zich
eigenaardig gedraagt, kan alleen goed
bestudeerd worden wanneer de invloed
van de zwaartekracht wordt
uitgeschakeld.

EXPERIMENT AAN BOORD VAN MIR

Twee dagen na de lancering van het IML
zal nog een Nederlands wetenschappelijk
experiment in de ruimte worden
uitgevoerd, dit keer aan boord van het
Russische ruimtestation MIR. De
biochemicus dr. W. de Grip van de
Katholieke Universiteit in Nijmegen zal
tijdens het experiment, dat twee
maanden in beslag neemt, proberen
kristallen te verkrijgen van het eiwit
rhodopsine, dat de lichtgevoeligheid
van het oog verzorgt. De onderzoeker
hoopt dat de afwezigheid van de
zwaartekracht grotere en zuiverder
kristallen oplevert. Dan is het
mogelijk de structuur van het eiwit
beter vast te stellen. (Bron: ANP)

PROBLEMEN MET STANDREGELING MIR

De laatste weken waren de kosmonauten
druk met het volpakken van de terugkeer
capsule a/b van het vrachtschip
Progress-M10. Voor de terugkeer van die
capsule en het verbranden van Pr-M10
stond 18 jan. 1992 op het schema. TASS
ging enkele dagen geleden nog uit van
het bergen van die capsule op 18 jan.
Op 16 jan. weigerde echter de SUD
(Systeem Besturing Bewegingen) te
functioneren. Dit leidde ertoe, dat op
17 januari de deskundigen op TsUP met
een groot probleem zaten. Een nog met
Pr-M10 te verrichten baanverhoging van
het complex ging niet door en tot
uitstel van het loskoppelen van Pr-M10
werd besloten. Ook kwam de lancering op
21 jan. 1992 van Progress-M11 op losse
schroeven te staan. Krikalyov drong aan
op het toch door laten gaan van beide
operaties: immers de Pr-M10 kan zo
worden losgelaten en de Pr-M11 zoekt
zijn eigen weg naar de koppelpoort.
V.w.b. de standregeling suggereerde hij
een aantal oplossingen. Overigens is
men volgens de bemanning v.w.b. de
terugkeer capsule aan boord van Pr-M11
van plan veranderd. Pr-M11 zal geen
terugkeer capsule bij zich hebben.

N.a.w. heeft de ontkoppeling van Pr-M10
vandaag plaats gevonden. In elk geval
is de motor van Pr-M10 niet meer
gebruikt om de baan van het MIR complex
te verhogen. Dit kan later alsnog
geschieden m.b.v. de motor van de
Soyuz-TM13. (Chris v.d. Berg)

REIS DOOR HET HEELAL - TIME/LIFE

De sterrenkunde maakt een stormachtige
ontwikkeling door. Boeken van tien jaar
geleden zijn vrijwel zonder
uitzondering verouderd. Toch heeft de
redactie van Time-Life boeken het
aangedurfd om een zeer uitgebreide
serie over alle facetten van de
astronomie en de ruimtevaart op de
markt te brengen. In de loop van enkele
jaren verschenen reeds achttien delen;
de laatste twee worden in de loop van
het komende voorjaar gepubliceerd. De
serietitel is 'Reis door het heelal'.
Een kostbaar reisje: elk deel kost ca.
vijftig gulden, dus de hele serie komt
op duizend gulden (totaal aantal
pagina's: ca. 3000). Daarmee ben je wel
in EEN klap helemaal 'bij' in alle
nieuwe ontwikkelingen in de
sterrenkunde. Na het lezen van de
verschillende boeken zal echter tevens
duidelijk zijn dat die ontwikkelingen
zo snel gaan dat ook deze reeks over
een jaar of tien ernstig verouderd en
op sommige punten zelfs volledig
achterhaald zal zijn.

FRAAI EN UP-TO-DATE

De boeken van Time-Life worden al sinds
jaar en dag gekenmerkt door een
bijzonder fraaie illustrering en
lay-out. 'Reis door het heelal' is daar
geen uitzondering op. De (gebonden)
delen zijn rijk ge-illustreerd, vrijwel
volledig in kleur, en vaak met
afbeeldingen over twee pagina's. Omdat
van veel ingewikkelde zaken nu eenmaal
geen foto's beschikbaar zijn (denk aan
magnetische velden, stervorming,
elementaire deeltjes), bevat elk deel
een ruime hoeveelheid 'artwork', dat
over het algemeen zeer goed verzorgd
is. Maar de boeken uit 'Reis door het
heelal' zijn niet alleen maar mooie
plaatjesboeken. De tekst is zeer
uitgebreid en up-to-date; moeilijke
onderwerpen worden niet geschuwd, en de
lezer krijgt een goed beeld van de
stand van zaken in de moderne
sterrenkunde. De serie is
oorspronkelijk Amerikaans, en er heeft
een groot aantal vakbekwame astronomen
aan meegewerkt. De Nederlandse
vertaling is in het algemeen goed,
hoewel het Amerikaans er hier en daar
nog wel erg in doorklinkt.

TEVEEL VAN HET GOEDE

Er kleeft eigenlijk maar EEN nadeel aan
de serie: hij is veel te uitgebreid. De
delen 'Buitenplaneten',
'Binnenplaneten', 'De derde planeet',
'Kometen, Planetoiden en Meteorieten'
en 'Manen en Ringen' hadden gemakkelijk
samengevoegd kunnen worden tot EEN deel
'Het zonnestelsel'. Er is veel overlap
tussen de verschillende delen, en de
informatie is vaak erg 'uitgesponnen'.
De typische ruimtevaartdelen
('Ruimtereizen', Ruimtevaarders' en 'Op
naar de sterren') vormen m.i. een wat
vreemde eend in de bijt. Delen als
'Melkwegstelsels', 'Sterren' en 'Tussen
de sterren' zijn daarentegen zeer op
hun plaats - dit zijn per slot van
rekening de 'hot topics' in de moderne
astronomie.

VERANTWOORDE KEUZE

Wie 1000 gulden een beetje veel vindt
om zich 'bij te lezen' in de moderne
sterrenkunde, doet er goed aan de
verschillende delen in de boekwinkel
eens uitgebreid door te bladeren, zodat
er een verantwoorde keuze gemaakt kan
worden voor een paar onderwerpen waar
de belangstelling naar uitgaat. Serie-
liefhebbers, bibliofielen, verzamelaars
en volledigheids- strevers moeten
sparen, maar kunnen zich gerust stellen
met de wetenschap dat de twintig delen
hun geld dubbel en dwars waard zijn.
(Govert Schilling)

