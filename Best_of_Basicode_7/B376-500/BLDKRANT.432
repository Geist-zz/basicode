432, maa 02 sep '91

TOEKOMST RUSSISCHE RUIMTEVAART

Geinteresseerden in de bemande
ruimtevaart van de S.U. worstelen al
heel lang met de vraag hoe het met de
plannen zal gaan, gezien de enorme
problemen waar de S.U. mee kampt. De
vraag is onbeantwoord gebleven, maar
voor een goed antwoord moeten nu ook de
turbulente ontwikkelingen na 18
augustus 1991 worden meegenomen. Na
alle gebazel van allerlei
'kremlinologen' op Radio en T.V. (wat
bleken er veel te zijn!) doemen er nu
al ruimtevaart kremlinologen op, die
met allerlei profetieen komen. M.i.
valt er nog helemaal niets te
voorspellen. Daarvoor verandert er
teveel in korte tijd en veel van deze
veranderingen zijn zelf even later
alweer veranderd. (Wie had b.v.
gedacht, dat Yeltsin binnen een week al
met territoriale eisen zou komen!). De
S.U. als zodanig is totaal anders
geworden, en dit zal ongetwijfeld zijn
invloed op de ruimtevaart hebben, maar
hoe en wanneer moeten we echt
afwachten.

Ruimtevaart in de S.U. was tot nu toe
een 'staatszaak', een zaak van de Unie
dus, en operationeel alleen maar
mogelijk met medewerking van het
Militair Industriele Complex. De Unie
was al enige tijd aan het aftakelen,
vooral door ethnische problemen, en de
deelrepublieken aasden op een flink
aandeel in de ruimtevaart. Yeltsin was
al bezig om invloed te krijgen op
satelliet projecten met nut voor zijn
land (weer, navigatie, communicatie,
milieu, aardreserves, etc.) en ook
Nazarbayev van Kazakhstan (waar
Baykonur in ligt) wilde meer voordeel
voor zijn republiek. Door de recente
ontwikkelingen is de greep, die beide
heren op de (staats-) ruimtevaart
structuren hebben gekregen, veel groter
geworden: Nazarbayev kan zeggen, dat
Baykonur Kazakhstan's bezit is en
Yeltsin doet hetzelfde met instellingen
in zijn Rusland (de fabrieken en
laboratoria in Kaliningrad, Plesetsk,
Moskou etc.). Hij heeft dit alles
eigenlijk al geconfiskeerd! Gelukkig
zijn zowel Yeltsin als Nazarbayev voor
een ding gevoelig: GELD! Dus als de
bemande ruimtevaart maar genoeg
buitenlandse valuta in het laatje kan
brengen behoeven we ons geen zorgen te
maken. En wat de huidige ruimtevaart
organisaties in de S.U. betreft: N.P.O.
Energiya, TsUP, volgstations, schepen,
de lanceerbases: geen zorgen. Het daar
werkzame personeel probeert er alles
aan te doen om door te kunnen gaan. In
de nacht van 20 op 21 augustus b.v.
werd geheel volgens plan de Progress-M9
gelanceerd, gevolgd door een
succesvolle koppeling 2 dagen later.

Groter probleem is de gevoeligheid van
de ruimtevaart infrastructuur te land
en ter zee: de havens voor een aantal
volgschepen liggen in de Ukraine, het
volgstation Dzhusaliy ligt in
Kazakhstan, Yevpatoriy op de Krim (dus
ook Ukraine). De territoriale
verlangens van Yeltsin -en we kennen
diens voortvarendheid- kunnen woelingen
oproepen, die het functioneren van die
infrastructuur bedreigen. (Het
volgstation Tblisi in Georgie is al
opgeheven!) Daar komt nu de grote
onzekerheid bij over de vraag in
hoeverre enkele republieken beschikken
over raketten en kernwapens.

In de S.U. is het aandeel van de
strijdkrachten in de dienstverlening
aan de ruimtevaart heel erg groot.
Vanaf het prille begin waren raketten
een militaire zaak en de ontwikkeling
van intercontinentale raketten liep
parallel met voor ruimtevaart te
gebruiken raketten. Drommen
dienstplichtigen doen nog steeds werk
op Baykonur, waarvoor de NASA en ESA
grote salarissen zouden moeten betalen.
Bij ons bezoek aan de voor tests op de
lanceerplaats staande Energiya/Buran-2
waren onze gastheren -zonder
uitzondering- militairen. Chef van dit
toch civiele project was Kolonel
Solovyov. Je kunt deze man natuurlijk
demobiliseren en hem als burger verder
laten gaan, maar dan moet hij wel een
salaris krijgen en kan hij niet meer
door het Ministerie van Defensie worden
betaald. Om van zijn vele collega's -en
het zijn er heel wat- en hun
ondergeschikten maar even niet te
spreken!

Van harte hoop ik, dat onze kandidaat
ruimtevaart kremlinologen het nog even
kalm aan zullen doen. Laten we
voorlopig kennis vergaren, de Russische
geschiedenis bestuderen, alles oppikken
wat er in de eerste maanden aan
informatie binnen te halen valt, en
vooral zoveel mogelijk met anderen
coordineren. Dan ontstaat er misschien
een echte 'denk-tank' die de eerder
gestelde vraag ooit nog eens
bevredigend zal kunnen beantwoorden.

Chris v.d. Berg, NL-9165/A-UK3202

HUBBLE TROUBLE

In de loop van het eerste jaar van de
Hubble Space Telescope zijn een aantal
van de problemen ervan bezworen. Bij de
NASA denkt men dat de HST de meeste
gestelde doelen kan volbrengen als er
genoeg tijd voor is. In maart 1991 is
er een verbeterd computer programma
naar de HST gestuurd dat de trillingen
van de zonnepanelen met de helft
kompenseert. Dat kost echter veel
computertijd. Door de verminderde
gevoeligheid van de telescoop moeten de
opnamen veel langer duren, maar de
beelden zijn na computer correctie
uitstekend. In 1993, als er gelegenheid
is voor de plaatsing van COSTAR
(Corrective Optics Space Telescope
Axial Replacement), zullen ook de zonne
panelen worden vervangen, evenals de
Wide Field Planetary Camera en een
gyroscoop. Er zal nog een beslissing
worden genomen of de COSTAR wordt
gebouwd om de fouten in de hoofdspiegel
te corrigeren. Het ziet er echter naar
uit dat de COSTAR inderdaad eind 1993
geplaatst zal worden met de Space
Shuttle.

SECUNDAIRE PROBLEMEN

Na de problemen met de 2,4 meter
hoofdspiegel van de Hubble Space
Telescope doemen er nu problemen op met
de 30 centimeter secundaire spiegel.
Men kan door de sferische aberratie van
de primaire spiegel niet precies de
hoek en de plaats van de secundaire
bepalen. Deze moeten wel bekend zijn
als in 1993 de NASA een vervanging voor
de Wide Field Camera naar boven stuurt.
Anders moet er na de montering daarvan
nog extra correcties worden toegepast.
(Uit: informatieblad Stichting de
Koepel)

RUIMTESCHIP AARDE

Een van de nieuwe cursussen waar Teleac
dit najaar mee start is 'Ruimteschip
Aarde'. Deze cursus biedt een
spectaculaire kijk op onze planeet. Een
blik vanuit de ruimte. Dankzij de
modernste satelliet- en computer-
technologie kunnen wij de aarde in EEN
keer overzien. Dit heeft nu al
geresulteerd in nieuwe gegevens over
het leven op aarde en de veranderingen
die plaatsvinden.

Ruimteschip Aarde doet voor een breed
publiek verslag van de meest recente
ontwikkelingen op onze planeet. Wie
herinnert zich niet de schok van
herkenning bij het zien van de eerste
luchtfoto's van zijn of haar
woonplaats, of het eerste
satellietbeeld van ons land? Toen
astronauten in 1969 vanaf de maan onze
aarde als een prachtige, blauwe planeet
in de duisternis van de ruimte zagen
oplichten, keek de hele wereld
gefascineerd mee.

In 'Ruimteschip Aarde', een
co-produktie van Teleac, het Engelse
Channel Four, Paravision uit Frankrijk
en South Carolina Educational
Television uit de V.S., wordt onze
planeet opnieuw vanuit de ruimte
bekeken. De meest recente satelliet
beelden tonen het leven van en op de
aarde. Satelliet waarnemingen leveren
vaak verrassende feiten op. B.v. de
verwoestijning van Afrika blijkt niet
toe te nemen, zoals steeds werd
aangenomen. De huidige hongersnood in
Soedan en Ethiopie werd vorig jaar al
voorspeld, toen satellieten de droogte
en de falende landbouw nauwkeurig
registreerden. Van de regenwouden in
het Amazone gebied is niet 44% gekapt,
zoals sommigen meenden, maar 7%. Van
grote afstand doen satellieten zoals de
ERS-1 nauwkeurig verslag van de huidige
toestand van de aarde.

TELEVISIE-PROGRAMMA'S

In elk van de tien televisie
programma's laten satelliet beelden
eerst een verschijnsel op wereldschaal
zien. Vervolgens tonen opnamen uit
allerlei landen, wat dit voor het leven
van de mens betekent. Andere
onderwerpen die vanuit de ruimte en
vanaf de aarde worden bestudeerd zijn:
de verdeling van de welvaart, de
invloed van de mens op het milieu en de
veranderingen in het wereldklimaat.
Zoveel mogelijk worden deze onderwerpen
met elkaar in verband gebracht en
beschouwd met de mens als centrale
factor.

RADIO-PROGRAMMA'S

In de tien radio programma's wordt
besproken wat satelliet waarnemingen
betekenen voor onze kennis over
Nederland. Onderwerpen als cartografie,
archeologie en weerkunde hebben een
nieuwe dimensie gekregen dankzij de
zeer exacte waarnemingen vanuit de
ruimte. Onze waterhuishouding,
stedenbouw, natuurbeheer en landbouw
worden aan de hand van satelliet
beelden in de radio programma's
besproken. Ter illustratie zijn
satelliet- en luchtfoto's van deze
onderwerpen in een apart aanhangsel in
het begeleidende studieboek opgenomen.

STUDIEBOEK

Het rijk geillustreerde studieboek gaat
nader in op de resultaten van satelliet
waarnemingen. Er wordt beschreven hoe
satelliet beelden tot stand komen en
hoe ze worden geinterpreteerd.

De schrijver en samensteller van de
televisie programma's, Nigel Calder,
pleit voor een nieuwe aardrijkskunde
waarin tot dusverre gescheiden takken
van wetenschap als biologie,
natuurkunde, antropologie en geologie
zijn geintegreerd. Het boek schetst de
aarde als EEN geheel, het resultaat is
een verrassend nieuw wereldbeeld.

INFORMATIE

De cursus start op de tv op 17
september. Er zijn 10 wekelijkse
uitzendingen op dinsdag avond van
23.15-23.45 uur op Nederland 3.
De 10 radio uitzendingen beginnen op 18
september en zijn steeds op woensdag
middag te beluisteren van 15.00-16.00
op Radio 5.
Het studiepakket bij deze cursus kost
f64,50 en is te bestellen door
overmaking van dit bedrag op postbank
(giro) nummer 54.42.32 of bankrekening
nummer 55.50.19.500, ten name van
Teleac in Utrecht, o.v.v. 'Ruimteschip
Aarde'. Maar het is ook verkrijgbaar in
de boekhandel.
Meer informatie vindt u in de Teleac
cursus krant. Deze kunt u (gratis)
aanvragen door tijdens kantooruren te
bellen naar 030-946946.

