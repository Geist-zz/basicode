426, maa 15 jul '91

MIR RADIOVERKEER

Het MIR-station komt thans weer in de
avond over en is zo af en toe goed te
zien. De vroegere doorgangen betekenen,
dat er ook steeds meer radioverkeer is.
Dit niet alleen op de dienstfrequ.
143.625mc, maar ook op de amateurfrequ.
145.550mc. Bij nadering staat op deze
frequ. meestal de Packetradio al aan,
maar na enkele minuten wil Krikalyov,
U5MIR, nog wel eens overschakelen op
spraak. Op 10 juli 1991 werd er tijdens
de doorgang in oml. 30883 gesproken
over amateur frequenties. Op 24 juli
1991 zou Helen Sharman contact met de
MIR bemanning maken op 145.550 of
145.600 mc. Zij wilde dan over haar
experimenten spreken. TsUP zou over de
te kiezen frequenties overigens nog
contact opnemen met Leonid Labutin,
UA3CR. Tijdens 2 daarop volgende
doorgangen was Krikalyov af en toe op
145.550 mc te horen, o.a. met OH5LK en
FC1DBN. De Nederlander PE1ODZ riep op
maar werd niet gehoord. Labutin zou
gezegd hebben, dat op 8 juli 1991 door
Krikalyov met USB is gewerkt in de 21
mc band. Erg waarschijnlijk is dit
niet, maar misschien is luisteren in
die band tijdens doorgangen de moeite
waard.

DUMPEN VAN AFVAL

Niet alleen op aarde, maar ook a/b van
het MIR complex wordt met het afval
probleem geworsteld. Door de ruimte,
die de terugkeer capsules innemen a/b
van de vrachtschepen Progress-M, is men
gedwongen een deel van het afval en
afgedankte apparatuur gewoon de ruimte
in te duwen. Deze methode is
internationaal niet geliefd. Er draait
immers al zoveel rommel rond de aarde.
Gelukkig zijn kleine objecten eerder
aan verbranding toe doordat bij hen het
terugvallen naar aarde (een hogere
drag-factor of decayrate) sneller gaat.
Ook is er in deze periode veel zonne
activiteit (zonnewind en sterke
stralingen), die de terugval een extra
versnelling geven.

DERDE RUIMTEWANDELING MIR-BEMANNING

Van de 4 ruimtewandelingen die men ons
in de maand juli beloofd had heeft, als
alles goed is verlopen, de eerste
vanmorgen rond 1100 UTC plaats
gevonden. Hoofdtaak is het aanbrengen
van een constructie aan de buitenzijde
van het station. De naam van dit
experiment is Safora. (Chris v.d. Berg,
NL-9165/A-UK3202)

ZONSVERDUISTERING BOVEN MEXICO STAD

Op donderdag 11 juli jongstleden was de
omgeving van Mexico Stad heel wat
dichter bevolkt dan hij normaal al is.
Op die plek was toen namelijk een
totale zonsverduistering (of eclips) te
zien, een van de langste van deze eeuw.
Al maanden van tevoren waren alle
hotels volgeboekt, en huizen werden
voor 4000 dollar per dag verhuurd. Maar
het was dan ook bepaald geen gewone
zonsverduistering...

WANNEER (TOTALE) ECLIPSEN OPTREDEN

Hoewel zonsverduisteringen een veel
voorkomend natuurverschijnsel zijn,
veroorzaakt doordat de Maan de
zonneschijf afdekt, gebeurt het niet zo
vaak dat er een totale verduistering
optreedt. Een totale zonsverduistering
die ook nog eens bijna zeven minuten
duurt, zoals in Mexico Stad het geval
was, is helemaal bijzonder. Voor een
dergelijk lange duur van de eclips moet
moeder natuur ons wel erg gunstig
gezind zijn.

De Maan draait ten opzichte van het
ecliptica vlak, het vlak waarin de
Aarde rond de Zon draait, lichtelijk
gekanteld rond onze planeet. Daarom kan
het gebeuren dat, hoewel Zon en Maan
aan dezelfde kant van de Aarde staan,
er toch geen verduistering optreedt.
Alleen wanneer de Maan de ecliptica
kruist terwijl Zon en Maan vanaf de
plaats van waarneming gezien op een
lijn staan, zal een totale
zonsverduistering optreden. Wanneer ze
een beetje scheef staan zal dit slechts
een gedeeltelijke eclips opleveren.

BEPALENDE FACTOREN TOTALITEITSDUUR

De duur van een eclips wordt bepaald
door verschillende factoren:
- de afstand Aarde-Maan: omdat de Maan
een ellipsvormige baan rond de Aarde
beschrijft, varieert de afstand tussen
deze twee hemel- lichamen. Wanneer deze
afstand het kleinst is, is de schaduw
die de Maan op de Aarde werpt het
grootst. Vaak staat de Maan zo ver weg
dat diens schaduw het aardoppervlak
gewoonweg niet treft. Op 11 juli raakte
deze de Aarde echter wel, en was de
schaduwgrootte juist maximaal!
- de afstand Aarde-Zon: ook de baan van
de Aarde rond de Zon is ellipsvormig.
Hierdoor verandert de schijnbare
grootte van de zonneschijf gedurende de
loop van het jaar. Elk jaar bereikt de
Aarde zijn grootste afstand tot de Zon
rond vier juli. Dit was dus ongeveer
ten tijde van de verduistering!

BIJNA OPTIMALE OMSTANDIGHEDEN

Zoals hierboven valt te lezen waren de
omstandigheden op 11 juli bijna
optimaal voor een lange totale
zonsverduistering, van 6 minuut 53
seconden. Zelfs de plaats waar de
schaduwkegel van de Maan de Aarde trof
kwam goed uit: deze 230 km brede kegel
trok over Mexico, Midden Amerika en
Hawaii. Miljoenen mensen, zowel
'gewone' eclipsjagers als astronomen,
konden getuige zijn van het schouwspel
van de verduistering. Op Hawaii trok de
totale eclips zelfs recht boven de
sterrenwacht op de vulkaan Mauna Kea
langs...

DOEL VAN WAARNEMINGEN AAN ECLIPSEN

Doordat bij een totale eclips het fel
schijnende centrum van de Zon wordt
afgedekt, komt men midden op de dag
weer in de schemering te zitten, dieren
worden doodstil, planeten en sterren
worden zichtbaar...
Een eclips- waarneming heeft echter
zeker ook wetenschappelijke waarde: de
ijle zonne atmosfeer (corona) die
normaal door het schijnsel van de kern
overstraald wordt, is bij een totale
eclips wel zichtbaar. Nog steeds vraagt
men zich af hoe het komt dat deze
corona miljoenen graden heet is,
terwijl het 'oppervlak' een temperatuur
van slechts 6000 graden heeft. Naar een
antwoord op die vraag heeft men op 11
juli weer kunnen zoeken, al was het
maar voor bijna zeven minuten...
(Yvo Krijgsman)

HELDERSTE VOORWERP IN DE RUIMTE

Astronomen hebben het helderste
voorwerp in de ruimte tot nu toe
ontdekt. Het is echter zo zwak dat zij
het bijna over het hoofd hadden gezien.
Ook is niet bekend wat het is. Een team
van 13 astronomen uit de Verenigde
Staten en Groot Brittannie hebben in
een artikel in het wetenschappelijke
tijdschrift Nature bekend gemaakt dat
zij de geheimzinnige vlek per ongeluk
ontdekten toen zij andere metingen
verrichtten met een telescoop op de
Canarische eilanden. Het voorwerp,
inmiddels voorzien van de naam IRAS
Zwakke Bron 10214 + 4724, straalt een
'ontzagwekkende' helderheid uit (30.000
maal de energie van het Melkweg
stelsel) in een voor het menselijke oog
onzichtbaar deel van het spectrum.
Volgens Nature zou het kunnen gaan om
'een quasar ingepakt in een stoffig
sterrenstelsel'. Het object bevindt
zich op een afstand van 16 miljard
lichtjaren. Het zou ook kunnen gaan om
een 'proto- sterrenstelsel', een
reusachtig stelsel dat zich nog bevindt
in zijn ontstaansfase''. Wetenschappers
zoeken al tientallen jaren naar een
jong sterrenstelsel om zo informatie te
vergaren over een mogelijk ontstaan van
het universum. (Bron: ANP)

MICROFOONS (3)

In dit derde en laatste deel van de
mini- serie over microfoons geeft
Andries Pals een overzicht van de typen
die er bestaan.

Koolmicrofoon
De koolmicrofoon bestaat uit een kamer
gevuld met koolgruis en waarvan een
wand wordt gevormd door een bewegend
membraan. In de kamer zijn twee
elektroden aangebracht die op een
gelijkspannings bron zijn aangesloten.
Het membraan wordt door geluid in
beweging gebracht. Hierdoor wordt het
koolgruis afwisselend samengedrukt of
krijgt het juist meer ruimte. De
koolkamer vertoont zodoende een
varierende weerstand. Hierdoor varieert
de stroomsterkte door de koolkamer met
de opgevangen geluidssterkte. Deze
stroomvariaties worden uit de
gelijkstroom voedingsketen uitgekoppeld
met een transformator of met spoelen en
condensatoren.

Andere principes
Om microfoons te construeren zijn ook
andere natuurkundige principes
toegepast. Het gaat daarbij steeds om
het omzetten van bewegingen in
elektrische stroom variaties. We
volstaan hier met een beknopt
overzicht. De namen zijn vaak ontleend
aan het toegepaste omzettings principe.

De 'piezo elektrische' microfoons zijn
onder te verdelen in 'kristal',
'keramische' en 'piezo elektrische
folie' microfoons. De werking van deze
typen berust op het feit dat bepaalde
materialen de eigenschap bezitten (of
kunnen krijgen) dat, bij mechanische
drukvariaties daarin, elektrische
spannings verschillen ontstaan.

De 'elektro magnetische' microfoons
hebben een membraan dat een deel vormt
van een magnetisch circuit met een
permanente magneet. Bij beweging van
het membraan varieert de dikte van de
aanwezige luchtspleet. Hierdoor
varieert de magnetische flux in de
ijzerkern van de magneet. In een spoel
om de kern worden daardoor spannings
variaties opgewekt.

Bij 'elektro dynamische' microfoons
beweegt het membraan om een spoel in
een magnetisch veld. In deze spoel
worden spannings variaties opgewekt.

De 'band' microfoon is een variant op
de 'elektro dynamische'. Het membraan
is een metalen bandje, gespannen in de
luchtspleet van een permanente magneet.
Het dient tegelijk als membraan en als
geleider waarin spannings variaties
worden opgewekt.

'Condensator' microfoons bestaan uit
een vaste achter-elektrode en op een
kleine afstand daaraan evenwijdig een
beweeglijke voor-elektrode als
membraan. Tussen de elektroden staat
een bepaalde elektrische spanning. Bij
geluid varieert de afstand tussen de
elektroden. Dit geeft een condensator
met een constante elektrische lading,
waarvan de capaciteit met de
elektroden- afstand varieert. Dankzij
de wet 'lading = spanning x capaciteit'
moet de spanning tegengesteld varieren.
Dit is het gewenste elektrische
signaal.
De kwaliteit van dit type microfoon kan
zeer goed worden gemaakt. Bij deze
microfoons is versterking direct achter
de microfoon noodzakelijk, omdat de
microfoon- capaciteit van dezelfde
grootte-orde is als de capaciteit van
de aders van een lang microfoonsnoer.

De 'electret' microfoon is een nieuwere
ontwikkeling in de 'condensator'
microfoons. Het membraan daarvan is een
permanent elektrisch geladen folie.
Deze maakt een eenvoudige en daardoor
zeer goedkope microfoon constructie
mogelijk. De 'electret' microfoons zijn
een geduchte concurrent voor andere
typen microfoons.

De hier besproken microfoons bezitten
de eigenschap van omkeerbaarheid. Dat
wil zeggen, zij zijn ook als geluids
weergever te gebruiken (de
koolmicrofoon maakt hierop een
uitzondering). In dat geval moet, ter
verkrijging van voldoende rendement, de
constructie iets worden gewijzigd, maar
de principiele werking blijft
hetzelfde.

Andries Pals (PD0JKQ), IJmuiden.

