440, maa 23 sep '91

TELESCOPEN VOOR GRAVITATIESTRALING (2)

In dit tweede en laatste deel van zijn
artikel over de zoektocht naar
gravitatie straling beschrijft George
Beekman een nieuwe techniek, die betere
resultaten zou moeten opleveren dan de
tot dusver gebruikte staafdetectoren:
detectie met behulp van laserstralen.

DE LASER ALS 'ZOEKLICHT'

Een geheel andere methode voor het
detecteren van gravitatiegolven is
gebaseerd op het principe van de laser
interferometrie. Met behulp van een
laserbundel wordt de afstand gemeten
naar twee spiegeltjes, bevestigd aan
afzonderlijke, kleine testmassa's. Deze
fungeren als het ware als de uiteinden
van zeer lange staafdetectoren waarvan
het middenstuk is weggelaten. De
richtingen naar de twee spiegeltjes
staan loodrecht op elkaar en de
gereflecteerde straling wordt weer in 1
punt samengebracht. Hier ontstaat dan,
door versterking en verzwakking van
lichtgolven, een interferentie patroon.
Een passerende gravitatiegolf zal een
van de armen wat langer maken en de
andere wat korter, hetgeen zich
verraadt in een verandering in het
interferentie patroon.

Het principe van dit type interferentie
detector werd ook bedacht door Joseph
Weber, maar voor het eerst beproefd
door Robert L. Forward, een student van
hem, in 1973. Later werden ook in
andere instituten in de VS, Europa en
Japan prototypen gebouwd, met
armlengten varierend van 1 tot 40
meter. Met de prototypen op het
Max-Planck Instituut voor Quantumoptica
(MPQ) in Garching en op de universiteit
van Glasgow zou men de hoogste
gevoeligheid hebben bereikt,
vergelijkbaar met die van diepgekoelde
staafdetectoren. Dit heeft de gedachte
versterkt dat het nu mogelijk moet zijn
om gravitatiegolf detectoren te bouwen
met armlengten van enkele kilometers en
daadwerkelijk zulke golven te
detecteren.

BOUWPLANNEN

Onderzoekers van het MPQ en van de
universiteit van Glasgow hebben begin
dit jaar het groene licht gekregen voor
de bouw van een gezamenlijke detector
bij Hannover. De detector zal bestaan
uit twee loodrecht op elkaar staande
armen van 3 km lang. De gevoeligheid
van het instrument zal nog verder
worden opgevoerd door de lichtbundels
in iedere arm dertig maal heen en weer
te laten reizen, waardoor een
effectieve weglengte van 90 km
ontstaat. In 1992 zal men met de bouw
van het instrument, dat omgerekend 170
miljoen gulden gaat kosten, beginnen.
Vier jaar later zou het gereed moeten
zijn.

In de Verenigde Staten hebben twee
onderzoeks groepen, op het Caltech en
het Massachusetts Institute of
Technology, een consortium gevormd, het
Laser Interferometer Gravitational Wave
Observatory. Dit zal twee identieke
detectoren gaan bouwen, een aan de
West- en een aan de Oostkust, met armen
van elk 4 km lengte. Begin dit jaar
ontving het Caltech uit zeventien
staten lokatie- voorstellen. Het totale
project gaat ongeveer 200 miljoen
dollar kosten, waarvan nu ruim tien
procent is toegezegd voor de
voorbereidende werkzaamheden. Als ook
de rest wordt toegezegd, kan in 1992
met de bouw worden begonnen.

Een Frans-Italiaans consortium, geleid
door onderzoekers van de universiteit
van Parijs en van Pisa, wil bij Pisa
een detector met twee armen van 3 km
lengte gaan bouwen. Dit project, VIRGO
geheten, maakt een redelijke kans in de
komende jaren te worden gefinancierd.
En tenslotte bestaan er ook in
Australie en Japan plannen voor de bouw
van een laser interferometrie detector,
mogelijk ook via een samenwerkings
verband, maar die plannen zijn nog niet
concreet.

STREEFGEVOELIGHEID

Bij al deze instrumenten streeft men
naar een gevoeligheid van 1 op 10 tot
de macht 22. Maar om deze gevoeligheid
te kunnen bereiken moeten de optische
componenten van het systeem een
kwaliteit hebben die aan de grenzen van
de huidige technologie ligt. Zo moeten
de spiegels op de testmassa's perfect
vlak zijn en meer dan 99,9999% van het
opvallende licht reflecteren. En het
licht van de laser moet een extreem
constante golflengte en intensiteit
hebben en deze laatste moet bovendien
zeer groot zijn.

STORINGSBRONNEN WEGWERKEN

De laserbundels kunnen zich natuurlijk
niet gewoon in de lucht bevinden, maar
moeten worden ondergebracht in
vacuumbuizen waarin een zeer hoog
vacuum heerst. In feite is de aanleg
van deze kilometers lange, lekvrije
vacuumbuizen het moeilijkste en duurste
karwei bij het maken van deze
gravitatiegolf detectoren. Zij slokken
meer dan driekwart van de kosten op.
Het ontwikkelen van zulke gevoelige
instrumenten betekent verder vooral het
werken aan het onderdrukken van
storende achtergrond ruis, opdat niet
steeds 'vals alarm' zal worden gegeven.
Het meest storend zijn seismische
trillingen. De testmassa's worden
hiervan afgeschermd door ze op te
hangen aan een systeem van dunne draden
en veren. Andere storings bronnen zijn
de in de vacuumbuizen achtergebleven
luchtmoleculen, fluctuaties in de
frequentie en het vermogen van de
laserbundel, de 'klonterigheid' van het
licht (op quantumniveau) en trillingen
als gevolg van de inwendige energie van
testmassa's en andere componenten. Af
en toe verandert een atoom of molecuul
hierin spontaan van energie- toestand
en dat levert soms voldoende energie
voor een trilling. Men maakt de
componenten daarom zodanig dat zij
trillen op frequenties boven die van de
verwachte gravitatiegolven.

VERIFICATIE

Aan een detectie met 1 instrument heeft
men in feite nog niet zoveel. Om van
een signaal te kunnen zeggen of het
echt is, is een onafhankelijke
bevestiging door een tweede detector
nodig. En er zijn op zijn minst drie en
nog beter vier detectoren nodig om ook
de richting van waaruit de golf komt te
kunnen bepalen. Met een stel detectoren
dat de gehele aarde omspant zou een
positie bepaling tot op enkele
boogminuten nauwkeurig mogelijk zijn.
Voor een bron buiten ons Melkweg
stelsel zou dit voldoende zijn om het
stelsel dat de golven uitzendt te
identificeren. Vandaar dat de
onderzoekers op dit gebied nauw met
elkaar samenwerken.

NIEUW VENSTER OP HET HEELAL

Als bovengenoemde projecten inderdaad
doorgang vinden, zal er misschien nog
voor het einde van deze eeuw een nieuw
venster op het heelal kunnen worden
geopend. Dit venster zal dan uitzicht
bieden op het nog slecht begrepen
mechanisme van het ontstaan van
neutronen- sterren (c.q. supernovae),
van de wederzijdse opslokking van de
componenten van nauwe dubbelsterren,
van zwarte gaten, van de explosieve
gebeurtenissen in de kernen van
sterrenstelsels en misschien wel van
processen tijdens het ontstaan van het
heelal zelf: de Oerexplosie.

Sommige theorieen voorspellen dat er
tijdens de Oerknal een soort
'onvolkomenheden' in de ruimte-tijd
zijn ontstaan, die als lange, dunne
'slierten' (cosmic strings) een sterke
aantrekkings kracht uitoefenden en zo
de kiemen van sterren stelsels konden
vormen. Tijdens de latere verdwijning
van zulke 'strings' zouden er grote
hoeveelheden gravitatie- energie
vrijkomen, die misschien nu nog als een
soort achtergrond straling waarneembaar
is.

De ontdekking van gravitatiegolven zou
bovendien ook een nieuwe,
onafhankelijke bevestiging opleveren
van de algemene relativiteits theorie.
Gravitatiegolven behoren tot de laatste
bouwstenen in de moderne fysica die nog
ontbreken. Het belang van de ontdekking
ervan wordt door sommigen wel eens
vergeleken met de ontdekking van de W-
en Z-deeltjes op het CERN, het Europese
centrum voor kernonderzoek in Geneve,
die een aantal jaren geleden een
Nobelprijs voor Natuurkunde heeft
opgeleverd.

George Beekman. (Uit: Zenit, september
1991)

CURSUS STERRENKUNDE IN UTRECHT

Stichting 'de Koepel' organiseert dit
najaar weer de cursus 'inleiding
sterrenkunde'. Het is een cursus voor
iedereen (jong en oud) met
belangstelling voor de hemel-
verschijnselen en de geheimen van het
heelal. De eerste les is op woensdag 2
oktober 1991 om 19.30 uur.

In de cursus komen onder meer de
volgende onderwerpen aan de orde: de
Maan, de Zon als meest nabije ster en
de planeten Mercurius tot en met Pluto
met de fraaie opnamen gemaakt door de
ruimtesondes Mariner, Pioneer, Viking
en Voyager. Uiteraard komen ook de
sterren aan bod, in al hun soorten en
stadia van ontwikkeling.
Sterrenstelsels en geheimzinnige
onderwerpen als het ontstaan van het
uitdijend heelal, quasars en zwarte
gaten ontbreken evenmin. Men krijgt
uitleg over telescopen die geschikt
zijn voor de amateur. Er is een
speciale les gewijd aan ruimtevaart en
ruimte onderzoek, met o.a. aandacht
voor de Nederlandse astronomische
satellieten. Ook zal op een van de
avonden een rondleiding gegeven worden
op de sterrenwacht. Bij helder weer is
er dan gelegenheid om met een telescoop
zelf waarnemingen te doen. De docenten
van de cursus zijn vakastronomen of
gevorderde amateurs, leden van de
Nederlandse Vereniging voor Weer- en
Sterrenkunde.

De cursus begint op woensdag 2 oktober
en wordt gehouden op de Sterrenwacht
Sonnenborgh, in het centrum van
Utrecht. Er zijn elf lessen, telkens op
woensdagavond van 19.30 tot omstreeks
21.15 uur. De laatste les is op 18
december. De kosten van deelname
bedragen f.115,- per persoon, dit is
inclusief een uitgebreide syllabus en
documentatie materiaal. Als u
belangstelling heeft, vraag dan een
inschrijf formulier aan bij: Stichting
'de Koepel', Sterrenwacht
'Sonnenborgh', Zonnenburg 2, 3512 NL
Utrecht, telefoon 030-311360 (ma t/m vr
9.30-16.30 uur).

ERRATUM

In Beeldkrant 434 van 9 september
maakten we melding van de CD 'Mirror of
the Universe', een speciale uitgave van
het Artis Planetarium in Amsterdam.
Abusievelijk werd daarbij een verkeerde
prijs genoemd. Hier de juiste gegevens:
deze CD, geheel gevuld met 'ruimte
muziek', is alleen bij de Planetarium-
winkel te verkrijgen, en kost f24,95. U
kunt hem ook bestellen door f29,45
(incl. verzend kosten) over te maken op
giro 2106, ten name van Artis
Planetarium Amsterdam, o.v.v. 'CD'.

EFFICIENCY BEURS 1991

Komende maandag 30 september start weer
de jaarlijkse Efficiency Beurs in het
RAI congres centrum te Amsterdam. Dit
jaar heeft de beurs als thema: 'de
informatie de baas'. De
informatiestromen in onze samenleving
nemen steeds grotere vormen aan. Ook
ondernemingen kampen in toenemende mate
met dit probleem. In veel bedrijven
wordt de vraag gesteld: zijn wij de
informatie nog de baas, of wordt de
informatie langzamerhand ONS de baas?

Tijdens de beurs tonen circa 400
bedrijven de mogelijkheden om de
informatiestroom in goede banen te
leiden. Veel fabrikanten werken dit
jaar samen op de beurs, want het gaat
niet zo best in de computer wereld...
Men probeert dan ook de krachten te
bundelen.

De Efficiency Beurs vindt plaats in het
Europa en Holland complex van de RAI in
Amsterdam, van maandag 30 september tot
en met vrijdag 4 oktober 1991. De beurs
is dagelijks geopend van 10.00 tot
17.30 uur, op dinsdag 1 oktober
doorlopend van 10.00 tot 21.00 uur en
op vrijdag 4 oktober van 10.00 tot
16.00 uur. De toegangsprijs bedraagt
f.30,00 per persoon.

