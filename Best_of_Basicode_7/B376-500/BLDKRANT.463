463, maa 23 dec '91

DATACOMMUNICATIE VOOR BEGINNERS (3)

Dit is het derde en laatste deel van
onze mini-serie over datacommunicatie,
gebaseerd op een artikel uit het
tijdschrift PC-Active. In deze
slot-aflevering o.a. aandacht voor
'sliding windows', MNP, diverse
praktische tips en een bijlage over de
'gelaagde opbouw' van datacommunicatie.

SLIDING WINDOWS

De windowing varianten hebben een
optimistische kijk op datacommunicatie.
De zender wacht hierbij niet op
goedkeuring, maar gaat door met het
versturen van blokken tot hij een NAK
ontvangt. Voor het geval er iets fout
gaat, worden in het geheugen van de
computer steeds een aantal blokken
bewaard. Als er een fout is opgetreden,
dan vist de zender dit blok snel uit
het geheugen en stuurt het blok
nogmaals. De blokken in het geheugen
schuiven onder de transmissie steeds
een plaatsje op. In het Nederlands
wordt deze techniek aangeduid met
'schuivende vensters'.

Zmodem bijvoorbeeld is een nieuw en
snel protocol dat met schuivende
vensters werkt. Het kan meerdere
bestanden ineens versturen en past CRC
toe. Naam, datum en grootte van de
bestanden kunnen worden uitgewisseld.
Als de verbinding wordt verbroken
tijdens het verzenden van een bestand
met Zmodem kan, wanneer de verbinding
is hersteld, het versturen van een
bestand worden hervat op het punt van
afbreken. Ook WXmodem is een
full-duplex Xmodem variant, die werkt
met schuivende vensters.

MNP

Een andere mogelijkheid, MNP (Microcom
Network Protocol), is oorspronkelijk
geen protocol op datalink niveau, maar
op circuitlink niveau. Het werd in de
hardware van de modem ingebakken en was
dan ook altijd van kracht. Het meest
toegepaste MNP-protocol is MNP-5, dat
bovendien realtime datacompressie
toepast. Onder dit protocol hoeven
grote over te zenden bestanden niet
eerst met ARC- of ZIP- programma's te
worden gecomprimeerd. Het nuttig effect
ervan schijnt onder MNP zelfs nadelig
te zijn. Sommige modems zijn zo slim
dat ze zelf ontdekken dat ze een reeds
gecomprimeerd bestand verwerken en
schakelen zelf de compressie uit.
Overigens, MNP is tegenwoordig ook vaak
al in de communicatie- software
opgenomen. Een niet-MNP modem kan dan
toch volgens de MNP-standaard werken,
met een wel op MNP voorbereid modem of
een gewoon modem, dat vergelijkbare
software gebruikt. Zo is ook MNP in
feite een software-protocol geworden,
met behoud van de voordelen die het
biedt.

Een protocol dat de laatste tijd opgang
maakt is het Janus protocol. Met een
Janus protocol kan men tegelijkertijd
bestanden verzenden en ontvangen.
Hetzelfde geldt voor Bimodem.

TERMINAL-EMULATIE

Het communicatie programma kan ons ook
nog vragen een terminal- instelling te
kiezen. Als we verbinding hebben met
een BBS zijn we als het ware te gast
bij een hostcomputer. Onze computer
dient een bepaald type terminal na te
doen. Welk type moet worden ge-emuleerd
hangt af van het host-systeem.
Gebruikelijke typen terminals zijn
VT100, TTY of BBS-ANSI. Het systeem
weet dan bijvoorbeeld hoe het de
toetsenbordcodes moet interpreteren en
of het grafische tekens kan versturen
en kleur kan gebruiken. Ook kan vaak de
plek waar informatie op het scherm
wordt gezet worden bestuurd, zodat men
schermen kan maken die veel meer lijken
op wat we gewend zijn uit een gewone
toepassing, zoals een tekstverwerker.

CARRIAGE RETURN EN LINE FEED

Sommige computers geven aan het eind
van een regel alleen een CR-teken: een
Carriage Return. Dit houdt in dat de
ontvangende computer de cursor naar het
begin van de regel zal sturen en daar
de volgende tekens afdrukt. De laatst
ontvangen regel wordt dan overschreven.
De meeste communicatie- programma's
bieden daarom de mogelijkheid een
LF-teken (Line Feed, regel-opvoer) aan
het CR-teken toe te voegen. Hierdoor
komt de volgende tekst op een nieuwe
regel terecht. Omgekeerd kan er bij
zenden ook een regel- opvoer worden
toegevoegd. Wordt er op het scherm
steeds een regel overgeslagen, dan
voeren beide partijen een Line Feed op
en moet u de extra regel-opvoer
uitzetten.

TOONTJES OF PULSJES

Als u een Hayes-compatible modem heeft
en het lukt niet de modem zelf vanuit
de 'dial directory' te laten bellen,
dan kan het zijn dat uw modem en de
telefoon centrale elkaar niet
begrijpen. Het gaat dan om een conflict
tussen Pulse Tone en Dial Tone. Sommige
centrales werken nog met de oude puls-
treintjes, de nieuwere werken met
kiestonen. Welke instelling moet worden
gekozen hangt dus af van de centrale
waarop u bent aangesloten. Heeft u een
toestel met kiesschijf en hoort u het
relais in de modem niet ratelen, dan
staat deze ingesteld op kiestonen.
Heeft uw programma niet de mogelijkheid
tussen beide te kiezen, dan moet u
zoeken naar het menu waarin Hayes
init-strings kunnen worden opgegeven.
De reeks ATDP staat dan voor Dial
Pulse, ATDT voor Dial Tone.

TEN SLOTTE

Datacommunicatie is niet meer iets voor
wereldvreemde computerfreaks. Iedereen
kan een BBS bellen. Bij
datacommunicatie zijn echter wel goede
afspraken nodig, anders loopt de zaak
hopeloos spaak. Zo'n afspraak noemen we
een protocol. Daarin worden onder meer
het aantal databits en de overdrachts
snelheid vastgelegd. Een verkeerd
gekozen baudrate leidt steevast tot een
onzinnige tekenbrij op het scherm.
Daarnaast bestaan er foutcorrectie-
protocollen. Deze zijn niet overbodig,
want bij communicatie via het
telefoonnet gaat er vaak iets mis. Deze
protocollen bundelen de gegevens in
pakketjes en voegen er een
controle-getal aan toe.
Datacommunicatie is in feite
pakketpost.

Het oorspronkelijke Xmodem berekende
een simpele checksum die na elk blok
werd verzonden. Latere protocollen
werken met de veel betrouwbaarder
cyclische redundantie- controles, de
zogenaamde 16-bits CRC's. Nog preciezer
zijn de 32-bits CRC's.

Het downloaden van bestanden uit BBS-en
is een populair tijdverdrijf geworden.
Er is veel leuke public domain
programmatuur te vinden alsmede goede,
overigens niet gratis shareware. Het
leuke van shareware is dat men een
programma op de proef kan stellen
voordat men besluit het te kopen.

De meeste bestanden in een BBS zijn
gecomprimeerd (ge-ARCt of ge-ZIPt).
Hierdoor nemen ze minder ruimte op de
harde schijven en worden de kosten bij
het binnenhalen gedrukt. Voordat u op
programmajacht gaat, moet u dus over
een aantal compressie- en decompressie-
programma's als PKARC, PKZIP of LHARC
beschikken. Vaak worden deze door het
BBS zelf aangeboden. Maak zo mogelijk
altijd gebruik van de nieuwste
protocollen als Zmodem. Veel BBS-en
geven de keus uit 7-bits data plus
pariteit of 8-bits data zonder
pariteit. Kies dan altijd voor 8-bits
data, want bij 7-bits data kunnen
meestal geen programma- bestanden
worden binnengehaald.

Einde artikel.

BIJLAGE: DENKEN IN LAGEN

Datacommunicatie lijkt ingewikkelder
dan het eigenlijk is. Maar als men
eenmaal weet dat er diverse lagen zijn,
dan is het opeens een stuk
overzichtelijker. Zonder ons al te veel
aan te trekken van de officiele
benamingen zullen we daarom proberen
die lagen-structuur even kort uit te
leggen.

Laten we beginnen op het onderste
niveau: de fysieke verbinding. De
telefoonlijn, waarop met veel gepiep de
data worden uitgewisseld. Wat die
piepjes precies inhouden, daar hoeven
we ons gelukkig niet druk om te maken,
want dat handelt het tweede niveau (de
beide modems) wel voor ons af. Maar we
moeten op dit niveau wel zorgen dat een
aantal zaken, zoals baudrate, aan beide
kanten gelijk is.

Die modems op hun beurt praten niet
alleen met elkaar, maar ook met de
seriele poorten. En op dat derde niveau
wordt het al complexer. Onder andere
omdat ook die seriele poorten een
baudrate kennen, die echter niet altijd
gelijk aan die van het modem hoeft te
zijn. Dat is gelukkig meestal wel zo,
zodat we slechts EEN keer een baudrate
hoeven op te geven (aan de seriele
poort), die dan door het modem wordt
overgenomen. Maar als we bijvoorbeeld
een Videotex- standaard willen
gebruiken, is er sprake van
verschillende zend- en ontvang-
snelheden, zoals we al hebben
uitgelegd. De seriele poort van een PC
is daar niet voor ontworpen, daar is de
ontvang-snelheid altijd dezelfde als de
zendsnelheid, zodat de modem die
snelheid alsnog moet aanpassen.
'Interspeeder' heet dat.
Tussen modem en seriele poort (op dat
derde niveau dus) zijn er nog wel meer
zaken af te handelen. Zo zijn er
verschillende manieren om die twee met
elkaar in de pas te houden. Zo'n
'handshake' kan zowel middels de
software als via de hardware worden
opgelost. Niet voor niets telde die
seriele verbinding oorspronkelijk 25
verschillende pennen, waarop allerlei
hulpsignalen werden doorgegeven!
Gelukkig is dat tegenwoordig
aanzienlijk simpeler geworden: bijna
altijd worden alle handshakes in de
software afgehandeld en worden er van
al die lijnen slechts drie gebruikt:
data in, data uit en aarde. Zeker als
modem en seriele poort samen op 1
insteekkaart gebouwd zijn, wat
tegenwoordig heel gebruikelijk is,
heeft men op dat derde niveau verder
weinig te zoeken.

Op het vierde niveau krijgen we
eindelijk de echte communicatie in
beeld. Daar komen uiteindelijk de
verzonden bytes beschikbaar en kunnen
ze als tekens op ons scherm
verschijnen. Als ze tenminste niet
bedoeld waren als besturingstekens voor
ons communicatie- programma. Daarin kan
bv. de afspraak gelden dat een bepaald
byte betekent dat het scherm gewist
moet worden. De terminal- emulatie, met
andere woorden.

Overigens, op het vijfde niveau (de
bestands overdrachts protocollen) moet
datzelfde teken weer anders worden
ge-interpreteerd, want dan heeft het
niets met de schermbesturing te maken,
maar dient het gewoon door het protocol
te worden verwerkt.

Akelig ingewikkeld? Ach, dat valt wel
mee. Meestal zal men met deze materie
slechts heel zelden te maken krijgen.
Het is alleen wel verdraaid handig om
al die lagen in het achterhoofd te
hebben als er iets niet helemaal goed
gaat. Dan kan een beetje inzicht in
deze structuur helpen om het probleem
snel te localiseren en op te lossen.

Einde bijlage.

NEDERLANDS NET NIEUWS

Degenen die meer te weten willen komen
over datacommunicatie verwijzen we nog
even naar nummer 29 (nov. 1991) van het
elektronische datacommunicatie-
maandblad Nederlands Net Nieuws. Dit is
een 'special' voor beginners, die werd
samengesteld ter gelegenheid van de
HCC-dagen 1991. Met name wordt aandacht
besteed aan: het kopen en installeren
van een modem, berichten- en
bestandsgebieden in een BBS,
datacommunicatie- programma's en veel
gestelde vragen op dit gebied.

Alle tot nu toe verschenen nummers van
het Nederlands Net Nieuws kunt u
'downloaden' bij het NNN-BBS (tel.
03480-24801), SoftwareBoss (tel.
079-317774), Delmare (tel. 01720-43983)
en vele andere BBS-en in Nederland,
waaronder ook onze eigen Fido-NOS
databank, 21 uur per dag telefonisch
bereikbaar via 035-245395.

