483, maa 23 mrt '92

LANCERING CHINESE RAKET MISLUKT

In China is op zondag 22 maart de
lancering van de draagraket Lange
Mars-2E, die een Australische satelliet
in een baan om de aarde zou brengen,
mislukt. Tijdens de direct door de
Chinese TV uitgezonden lancering zag
men rook en vlammen onder de raket
opstijgen, maar de raket zelf weigerde
op te stijgen. De draagraket zou de in
de VS gebouwde telecommunicatie
satelliet Aussat in de ruimte
uitzetten. De Chinese ruimtevaart
organisatie heeft sinds 1964 meer dan
30 satellieten in de ruimte gebracht en
werkt sinds april 1990 op commerciele
basis. (Bron: ANP)

LANCERING ATLANTIS UITGESTELD

Volgens de planning had vandaag
(maandag 23 maart) om 14:01 uur
Nederlandse tijd (13:01 uur UT) de
space shuttle Atlantis van start moeten
gaan. Op Kennedy Space Center in
Florida kampte men echter met problemen
door slechte weers omstandigheden.
Bovendien ontdekten onderzoekers
vanmorgen een brandstof lekkage aan
boord van het ruimteveer. Het aftellen
werd minder dan acht uur voordat de
Atlantis zou opstijgen gestopt. Het is
de eerste maal dat brandstof-lekkage
werd vastgesteld sinds de zomer van
1990, toen onverklaarbare
brandstof-lekken twee ruimte pendels
bijna een jaar lang aan de grond
hielden. De lancering van de Atlantis
is nu voor onbepaalde tijd uitgesteld.

SPACELAB-MISSIE

In het laadruim van de Atlantis zal op
deze 46e shuttlevlucht het in Europa
gebouwde Spacelab aanwezig zijn.
Spacelab zal deze keer niet voorzien
zijn van een drukmodule waarin de
astronauten kunnen werken, maar zal
bestaan uit twee zogenaamde 'pallets'
van elk drie meter lang en vier meter
breed. Deze bestaan uit platforms die
direkt aan het vacuum van de ruimte
zijn blootgesteld en plaats kunnen
bieden aan instrumenten als antennes,
sensoren en telescopen. De pallets
krijgen hun stroom via de 'Iglo', een
circa twee meter hoge container van een
meter in doorsnee, die verder nog de
elektronica voor de communicatie met en
besturing van de instrumenten bevat.

BEMANNING MET BELGISCHE ASTRONAUT

De bemanning van de Atlantis zal
tijdens deze vlucht de instrumenten
permanent bedienen, door in
twee-ploegen-dienst te werken. De
commandant van de missie is Charles F.
Bolden, die nu zijn derde vlucht zal
maken. Zijn piloot is nieuwkomer Brian
Duffy. Mission Specialists zijn Kathryn
D. Sullivan, die al 2 eerdere vluchten
maakte, David Leestma, ook op zijn
derde vlucht, en Michael Foale op zijn
eerste vlucht. Dan is er nog een
tweetal Payload Specialists: Byron K.
Lichtenberg maakt zijn tweede vlucht
met Spacelab, en Dirk Frimout gaat als
'groentje'. Deze laatste astronaut is
overigens een buitenbeentje: niet
alleen is hij als Belg de enige
niet-Amerikaan aan boord, maar
bovendien is hij het enige
bemanningslid dat niet officieel een
ruimtevaart organisatie
vertegenwoordigt.

NIET IN SELECTIE, WEL IN RUIMTE

Uit een telefoongesprek met de Europese
ruimtevaart organisatie ESA begreep ik
dat Frimout zijn plaats aan boord te
danken heeft aan de belangrijke
Belgische inbreng in de experimenten.
Hij werkt weliswaar in de afdeling voor
microzwaartekracht onderzoek van de ESA
te Noordwijk, maar is geen ESA-
astronaut. Hij solliciteerde in 1977
wel naar die positie, en zat bij de
laatste 12 kandidaten. Hij zat echter
niet bij de laatste 4 die uiteindelijk
de eerste ESA- selectie zouden vormen.
Toch gaat hij nu eerder de ruimte in
dan 2 van de 4 eerste kandidaten;
Claude Nicollier en Franco Malerba
zullen pas deze zomer de ruimte in
gaan...

ONDERZOEK INVLOEDEN AARDATMOSFEER

Deze eerste vlucht van het Atmospheric
Laboratory for Applications and Science
(ATLAS-1) moet gevolgd worden door 4
tot 9 andere ATLAS-vluchten. Hij is
onderdeel van de Mission to Planet
Earth van NASA, die inzicht moet geven
in het functioneren van de Aarde als
een groot natuurlijk mechanisme. ATLAS
heeft hierbinnen als specifiek doel het
geven van een beter begrip van
veranderingen in de atmosfeer ten
gevolge van menselijke en natuurlijke
invloeden.

De drijvende kracht achter de
mechanismen in onze atmosfeer is de
Zon. Door het meten van de hoeveelheid
zonne-energie die door de dampkring
wordt geabsorbeerd, wil men te weten
komen hoe de interactie tussen de Zon
en onze Aarde in zijn werk gaat. De
experimenten die hiervoor gebruikt gaan
worden tijdens STS-45 zal ik in de
komende weken bespreken. De vluchtduur
van ATLAS-1 bedraagt 8 dagen. (Yvo
Krijgsman)

RUSSISCH-DUITSE MIR-VLUCHT

Normaliter worden mijn MIR-rapporten
samengesteld uit diverse bronnen. Deze
worden 'elektronisch' aangeboord: het
radioverkeer van de Soyuz TM's en MIR,
en dat wat op het gebied van de vrije
nieuwsgaring te krijgen is. Deze keer
echter krijgt u iets bijzonders
opgediend: een samenvatting van
ongeveer dezelfde gegevens, maar nu
'ter plekke' verkregen, en daarna
telefonisch gedicteerd aan de Scoop
redactie in Hilversum. Dus: vanaf de
lanceer basis Baykonur, waar wij de
lancering van de Soyuz TM14 op een
afstand van 1200 meter konden zien. Op
17 maart 1992 om 15.53.47 Kazachstan
tijd (10.53.47 UTC), dus precies op
tijd, startte de Soyuz TM14 met aan
boord Viktorenko, Kaleri en Flade. Na
de start moesten we zorgen zo spoedig
mogelijk in Moskou terug te zijn voor
het bijwonen van de koppeling van Soyuz
TM14 aan MIR op 19 maart 1992 om
15.32.59 Moskou tijd, dus 12.33 UTC.

Insiders onder diegenen, die in de
controle- ruimte in Tsup de nadering
visueel en auditief waarnamen, kregen
de schrik van hun leven toen zowel
beeld als geluid enkele seconden voor
de koppeling wegvielen. Generaal
Leonov, de gewezen plaatsvervangend
chef Opleidingen, maakte een einde aan
de spanning door het signaal te geven
dat de koppeling vlekkeloos was
verlopen. Later bleek, dat men voor
alle zekerheid de meest kritieke fase
had achtergehouden om bij een
mislukking het grote gezelschap,
waaronder Flade's ouders, niet te
schokken. Een opname van deze fase liet
men ons de volgende dag pas zien.

VERBINDINGEN

Tijdens de koppeling zelf en de omlopen
daarna bleek het niet mogelijk te zijn
verbinding te onderhouden via de ENIGE
beschikbare geo- stationaire satelliet
Luch. De reden was, dat het niet
mogelijk was geweest in korte tijd het
station zo te draaien dat men de
antenne op Luch kon richten. Deze
manoeuvre zou, als zij snel zou worden
uitgevoerd, te veel energie kosten. Dit
werd dan, omdat er drie extra man aan
boord waren, een te groot energie
verbruik. Op 20 maart was verbinding
via Luch weer mogelijk tussen 09.17 en
10.21 UTC. In deze periode werd de
verbinding gebruikt voor een
persconferentie van journalisten in het
controle station met de bemanning.
Tijdens deze persconferentie kon uw
correspondent (om 10.04 UTC) een vraag
aan Sergey Krikalyov richten over het
experiment van professor Farber van de
Nijmeegse Universiteit. Sergey
bevestigde zijn betrokkenheid bij dit
experiment -waarvan de gegevens nog
zullen worden uitgewerkt- en hij
refereerde aan de Nederlandse
TTM-telescoop aan boord van de
Kvant-module.

LANDING

De oude bezetting van het MIR station,
Volkov en Krikalyov, zullen in
gezelschap van de Duitse gastkosmonaut
Flade op 25 maart 1992 met het schip
Soyuz TM13 terugkeren naar aarde. De
landing zal plaats vinden in het gebied
Arkalyk in Kazachstan.

Chris van den Berg, NL9165/A-UK3202,
voor NOS-Radio vanuit Tsup, Moskou.

ARABSAT EN SUPERBIRD

Eind februari is de Arabische satelliet
Arabsat-1C, tegelijk met de Japanse
Superbird-B1, met behulp van een
Europese Ariane raket gelanceerd vanuit
Frans Guyana naar een geostationaire
baan op 36.000 kilometer afstand van de
aarde. De Arabische satelliet, opvolger
van de Arabsat-1A en 1B, zou nu
operationeel moeten zijn voor het
verzorgen van televisie programma's van
het Egyptische 'Space Channel'. Ook zal
de satelliet worden ingezet om de
regionale communicatie in de Arabische
landen te verbeteren. (Bron: Persbureau
'France Inter' via BBC Monitoring
Service, 3/3/92).

De Japanse satelliet, eigendom van de
Space Communications Corporation (SCC),
die weer een onderdeel is van de
Mitsubishi Business Group, zal eerst
grondig worden getest. De satelliet
heeft 25 transponders voor commercieel
gebruik, waarvan er 21 dit jaar nog in
gebruik zullen worden genomen. Volgens
de SCC zal er volgend jaar december nog
een satelliet van hetzelfde type worden
gelanceerd. (Bron: Persbureau 'Kyodo'
via BBC Monitoring Service, 13/3/92)

MOLNIYA

Volgens het ITAR-TASS persbureau is op
4 maart de Russische Molniya-1
communicatie satelliet gelanceerd. Deze
zal onder andere gaan zorgen voor
lange-afstand telefoon en telex
verbindingen, alsmede televisie
uitzendingen voor het 'Orbita' netwerk.
De satelliet staat niet in een
geostationaire baan maar beschrijft een
hoge elliptische baan met de volgende
baanparameters:
- Apogeum   : 38.998 km (Noordelijk
halfrond)
- Perigeum  :    629 km (Zuidelijk
halfrond)
- Omloop    : 11 uur en 42 minuten
- Inclinatie: 62,9 graden

De Molniya satellieten worden gebruikt
om de gebieden die te dicht bij de
Noordpool liggen voor de ontvangst van
de Russische Gorizont satellieten, toch
van televisie- beelden te voorzien. De
satellieten zijn 'actief' zodra ze
boven de Canadese Hudson baai komen.
(Bron: Persbureau ITAR-TASS via BBCMS,
13/3/92)

RADIO ZWEDEN OP ASTRA

Radio Zweden zal vanaf 30 maart voor de
luisteraars in Europa via de bekende
Astra-1B satelliet te ontvangen zijn.
De uitzending, in het Engels, kan
worden beluisterd vanaf 21.30 UTC met
een uur lang nieuws, sport, theater,
film, muziek etc. De uitzending vindt
plaats via de 'Comedy Channel'
transponder van de Astra-1B, die te
vinden is op kanaal 26 op 11.597 GHz.
Op dit kanaal wordt gecodeerd
uitgezonden, maar het geluids kanaal
waar de uitzending van Radio Zweden
zich op bevindt, op 7.74 MHz, kan
'normaal' worden ontvangen.

Het gebruik van satellieten voor radio
uitzendingen is niet nieuw voor Radio
Zweden, want het station maakt al
gebruik van een transponder op de
Tele-X satelliet via de TV4 transponder
op 12.207 GHz, geluidskanaal 7.38 MHz.
(Bron: Radio Zweden via BBCMS, 13/3/92)

Jan Nieuwenhuis, Den Burg, Texel.

