382, maa 04 feb '91

BRAINMAKER: NEURAAL NETWERK OP DE PC

BrainMaker is een programma om op een
MS-DOS PC een neuraal netwerk na te
bootsen. Een neuraal netwerk kunnen we
taken laten uitvoeren, zonder dat we
het eerst moeten programmeren. Net als
de hersenen van de mens leert een
neuraal netwerk van voorbeelden.

BrainMaker is voor tegenwoordige
begrippen een klein programma. De
computer moet 256K RAM hebben. Een
MS-DOS versie vanaf 3.0 is vereist.
BrainMaker gebruikt alleen
tekstschermen en kan dus werken met
alle videokaarten.

TRAINING

In de vorm van een tekstbestand bieden
we BrainMaker de feiten aan, die
geleerd moeten worden: steeds een stel
invoerfeiten gevolgd door de
bijbehorende uitvoerfeiten. Na het
trainen kunnen we door veranderen op
het scherm nieuwe waarden voor de
invoerfeiten aangeven. Het getrainde
brein laat dan zien, wat het denkt dat
de bijbehorende uitvoer is. Daarbij
maakt het in feite gebruik van analogie
tussen het nieuwe feit en de geleerde
feiten.

TOEPASSINGEN

In de reklame voor BrainMaker spelen
financiele toepassingen een belangrijke
rol. We zouden als invoerfeiten
aandelenkoersen, inflatiecijfers,
valutakoersen en dergelijke kunnen
nemen en als uitvoer de aandelenindex
een maand later. We trainen BrainMaker
met een reeks gegevens uit vorige
jaren. Met nieuwe feiten kunnen we
BrainMaker dan vervolgens laten
voorspellen, of ons de komende maand
winst te wachten staat, wanneer we nu
aandelen kopen.

PRAKTIJKPROBLEMEN

Zo gemakkelijk laat de toekomst zich
echter niet voorspellen. Bij de
ontwikkelingen op de financiele markten
spelen telkens nieuwe factoren een rol,
factoren waarmee ons neurale netwerk
nog geen ervaring heeft kunnen opdoen.
Wie zijn netwerk traint met de
voortekenen van de beurskrach van 1929,
moet niet verbaasd zijn, wanneer het
netwerk een eventuele beurskrach in
1992 niet weet aan te kondigen: de
voortekenen van die instorting zullen
luisteren naar nieuwe wetten die niet
uit het verleden zijn af te leiden.

DOELGROEP

Speculanten zijn dus niet zo geholpen
met BrainMaker. Wie wel? Vooral, zo
denken we, liefhebbers die wel eens met
eigen ogen een neuraal netwerk aan het
werk willen zien. Verder mensen die
toevallig een probleem hebben, waar
neurale netwerken goed in zijn, en die
bereid zijn behoorlijk wat te
experimenteren om een geschikt netwerk
tot stand te brengen.

VOORBEELDEN

Bij BrainMaker horen een aantal
voorbeelden die aangeven aan wat voor
probleem gebieden je zou kunnen denken.
Drie voorbeelden betreffen het
herkennen van tekens of figuren. De
invoer is een rechthoekige verzameling
beeldpunten waarvan sommige aan zijn en
andere uit. De uitvoer is een
waarschijnlijkheid voor driehoek, voor
vierkant, voor rechthoek en voor cirkel
of voor een van de cijfers 0 tot en met
9. Tekenen de beeldpunten die 'aan'
zijn samen bijvoorbeeld een zes uit,
dan krijgt bij de uitvoer de zes een
hoge waarschijnlijkheid. Ook de vijf
zal echter enige waarschijnlijkheid
hebben, omdat de vorm van een vijf
nogal lijkt op de vorm van een zes. Dat
is zeker zo bij de grofmazige plaatjes
waarmee we bij BrainMaker moeten
werken. Het maximum is zestien bij
zestien beeldpunten, maar minder is
eigenlijk beter.

Een andere toepassing classificeert
vruchten, uitgaande van de kenmerken
groot/klein, al dan niet rond en de
kleur. De uitvoer loopt van kers tot
ananas: op grond van de invoer krijgt
elke vrucht een waarschijnlijkheid
toegewezen. Als het goed is, geeft een
grote, gele, niet-ronde vrucht een hoge
waarschijnlijkheid bij banaan.

Verder is er een toepassing waarbij een
neuraal netwerk aangeeft, hoe een
ingetypt Engels woord moet worden
uitgesproken. Een PC kan niet zomaar
praten en daarom wordt de uitspraak op
het scherm gepresenteerd als een
fonetische code.

Een laatste voorbeeldnetwerk kan bij
het spelletje boter, kaas en eieren de
kwaliteit van een zet beoordelen.

LANGE LEERTIJD

Om al het gewenste te leren dient
BrainMaker het lijstje met leerfeiten
vele malen te doorlopen. Geleidelijk
aan gaat het netwerk daarbij steeds
beter doen, wat het moet doen. Voor een
serieuze toepassing (zou die wel
bestaan?) zijn minstens honderd feiten
nodig. Een ingewikkelde toepassing
vraagt een groot netwerk en een groot
netwerk eist een lange leertijd.
Eenvoudige demonstratie voorbeelden kan
BrainMaker binnen tien minuten leren,
maar voor een serieuze toepassing zou
wel eens een leertijd van dagen nodig
kunnen zijn.

Een lange leertijd is overigens niet
nadelig voor het latere functioneren
van het getrainde netwerk. Ieder
netwerk geeft vrijwel onmiddellijk
antwoord op een gestelde vraag.

BEDIENING EN SCHERMPRESENTATIE

BrainMaker wordt bediend via menu's. De
koppeling tussen het menusysteem en de
toetsen werkt anders dan bij de meeste
programma's gebruikelijk is. Daardoor
verloopt de bediening vaak niet zo
soepel. BrainMaker biedt geen
schermhulp. Bij dit programma is de
handleiding dan ook geen overbodige
luxe.

De gegevens kunnen op het scherm in
verschillende vormen worden
weergegeven: gewoon als getallen, als
grote beeldpunten met een bepaalde
grijswaarde, als tekst behorend bij een
bepaalde getalwaarde of als
thermometer. Daarbij wordt de waarde
weergegeven door de lengte van een
staafje, waarbij meestal acht eenheden
te onderscheiden zijn. Dat lijkt grof,
maar het is ook ongeveer de
nauwkeurigheid van een neuraal netwerk
en deze vorm van uitvoer blijkt erg
handig.

Niet zo handig is dat je de indeling
van het scherm moet aangeven via regel-
en positienummers. Door schuiven of
aanwijzen de schermweergave bepalen is
niet mogelijk.

BESTANDEN

Wat in- en uitvoer van en naar
bestanden aangaat, biedt BrainMaker
alle mogelijkheden die je maar zou
kunnen wensen. De bestanden hebben de
vorm van gewone tekst en kunnen dus
naar hartelust door andere programma's
worden aangemaakt of verder verwerkt.
De vaak gehoorde kritiek dat
kunstmatige intelligentie zich niet
laat combineren met andere software
gaat hier dus niet op. Wel wat vreemd
is dat in de bestanden het hartje
(ASCII-code 3) wordt gebruikt om
commentaar aan te geven.

DOCUMENTATIE

Het programma gaat vergezeld van twee
Engelstalige handboeken. Het ene is een
gebruiks aanwijzing voor het programma
zelf, het andere een algemeen boek over
neurale netwerken. Liefhebbers van
flauwe grappen kunnen bij de gebruiks
aanwijzing hun hart ophalen.

NIET GOEDKOOP

De prijs van BrainMaker is f595,- (ex
BTW). Het programma wordt verkocht door
DARE Research, Nieuwe Achtergracht 91,
Postbus 18152, 1001 ZB Amsterdam, tel.
020-230004.
Software importeren is kennelijk een
dure zaak. In de Verenigde Staten kost
BrainMaker slechts 100 dollar. Zou het
neurale netwerk van DARE Research de
dollarkoers soms verkeerd hebben
voorspeld? (met dank aan Pim van Tend)

EETMETER OP FLOPPY

Onlangs ontvingen we van het
Voorlichtings buro voor de Voeding in
Den Haag een floppy met daarop een
MS-DOS programma genaamd 'de Eetmeter'.
Scoop redacteur Chris van Offeren
voelde het programma eens flink aan de
tand.

Met het programma 'de Eetmeter' kunt u
de samenstelling van uw voeding
vaststellen. De Eetmeter kent 600
voedings middelen en geeft aan hoeveel
vet, eiwit, koolhydraten, zout, alcohol
en energie (naar keuze in kilojoules of
in kilocalorieen) erin zitten. Opgaven
van vitaminen ontbreken.

SYSTEEMEISEN

Het pakket dat wij ontvingen bestaat
uit een 3.5 inch floppy (5.25 inch kan
ook), met een korte en ook nog een
uitvoerige gebruiks aanwijzing. Het
programma werkt met iedere MS-DOS PC
met minimaal 512 kb geheugen. Een harde
schijf is niet nodig.

Na het opstarten is het even wennen aan
de funktietoetsen; ze staan overigens
op elk scherm duidelijk aangegeven. Als
je de funktietoetsen kent, gaat het
verder vanzelf.

GEGEVENSINVOER

Begonnen wordt met het invoeren van wat
persoonlijke gegevens en alle te
nuttigen waren: van ontbijt tot
tussendoortje 's avonds. Invoeren kan
door eerst een hoofdgroep te kiezen en
vervolgens het produkt zelf (dus bijv.
eerst Groente en dan Andijvie) of
alfabetisch. Dat is in beide gevallen
een tijdrovend klusje, zeker in het
begin, als er nog geen 'basismenu' is
ingevoerd. Is dat achter de rug, dan is
het mogelijk om alle gegevens in
tabelvorm te zien en te printen.

VERGELIJKING

Interessant is de mogelijkheid om een
vergelijking te maken met een 'ideale'
voeding. Dat kan grafisch en in tekst
op scherm of printer ('U gebruikt
teveel van dit en te weinig van dat').
Overigens zijn de grafieken in kleur
(rood, geel en groen) duidelijk, maar
op mijn monochroom scherm zijn ze
lastig te lezen. Bovendien geeft HELP
(altijd onder F1 beschikbaar) hier
verwarrende informatie.

VOORS EN TEGENS

Het programma heeft ten opzichte van
een gewone voedingsmiddelen gids het
voordeel, dat het berekeningen loslaat
op de ingevoerde menu's, waarop het dan
vervolgens de adviezen baseert. De
Eetmeter is echter voor dagelijks
gebruik minder geschikt; een
tabellenboekje is handiger om even snel
een produkt op te zoeken, dus die zeker
niet wegdoen!

CONCLUSIE

Een prima programma om mee te berekenen
of een bepaalde voeding wel gezond is.
Niet duur bovendien, dus zeker een
aanrader.

De Eetmeter is te bestellen door f14,25
over te maken op giro 4323700 van het
Voorlichtingsburo voor de Voeding,
Postbus 85700, 2508 CK in Den Haag.
Vermeld vooral: De Eetmeter, 3.5 of
5.25 inch floppy, en voor alle
zekerheid uw adres en postcode.
Geregistreerde gebruikers kunnen
desgewenst beroep doen op een
telefonische hulpdienst; kosten: 40
cent per minuut. (Bedankt, Chris!)

PRINT-PROBLEMEN OP ATARI-ST

Er is kort geleden een probleem
gesignaleerd met betrekking tot het
Basicode vertaal- programma voor de
Atari ST's. Enkele gebruikers
ondervonden moeilijkheden bij het
gebruik van Basicode programma's die
voorzien in de mogelijkheid om tekst op
papier af te drukken m.b.v. een
printer. Deze Beeldkrant is daar een
voorbeeld van.

De auteur van het Atari ST
vertaalprogramma, Jelle van der Schuit
uit Leiden, verschafte ons een simpele
maar doeltreffende oplossing. Met de
Omikron Basic editor moeten in het
betreffende Basicode programma de
volgende regels gewijzigd worden:

350 LPRINT SR$;:RETURN
360 LPRINT:RETURN

De verandering is dus alleen nodig als
u met het programma iets op papier wil
afdrukken.

