457, maa 02 dec '91

HP SCHENKT NOS-SCOOP SNELLE COMPUTER

NOS-Scoop heeft van Hewlett Packard in
Amstelveen een HP-Vectra 386/25
computer in bruikleen gekregen voor de
verbetering van de Bulletin Board
Services. De officiele overdracht vond
plaats tijdens de HCC-Dagen.

Om de luisteraars de mogelijkheid te
bieden te bladeren in voorbije
Beeldkranten en eerder uitgezonden
Basicode programma's op te halen, begon
Scoop in 1986 al met een BBS, in
samenwerking met het HCC-net. Het werd
tevens het HCC-steunpunt 't Gooi. Prof.
Koos Verhoeff opende het BBS samen met
NOS vice-voorzitter drs. A. v.d.
Heuvel. De databank heeft echter al die
tijd maar met 1 openbare lijn gewerkt,
en is daarom vrijwel onafgebroken in
gesprek.

HCC-STEUNPUNT AMSTELVEEN

Ook HP heeft al jaren een steunpunt
binnen het HCC-net. Het gaat om het
HCC-Amstelveen-1 BBS, dat door enkele
technici binnen de company wordt
onderhouden op door HP beschikbaar
gestelde apparatuur. Dit steunpunt is
eveneens zeer succesrijk, maar kan met
een moderne computer aanzienlijk meer
lijnen bedienen. Van deze techniek en
kennis kan NOS-Scoop profiteren, mits
men over een nieuwe en snelle computer
zou kunnen beschikken.

Gijs Zantvoort (Product Marketing
Manager) vond dat Hewlett Packard, dat
in tegenstelling tot veel andere
Amerikaanse computer bedrijven een
buitengewoon goed jaar achter de rug
heeft, Scoop wel zou kunnen helpen. Op
de HCC-dagen voegde hij de daad bij het
woord en liet de Vectra door Co Gersen
(Corporate PR) overhandigen aan Scoop's
vaste presentatrice, Ingrid Drissen.

NIEUW: BEST OF BASICODE NR. 6

Als nieuwtje presenteerden we dit jaar
op de HCC-dagen The Best of Basicode
nummer 6. Dit is een verzamel-diskette
met daarop een selectie uit de vele
Basicode programma's die in de
afgelopen drie jaar zijn uitgezonden.
Er staan 40 programma's op, die in
totaal ruim 650 kilobytes beslaan. De
diskette is uitsluitend te gebruiken op
MS-DOS PC's. Er is geen Basicode
vertaalprogramma voor nodig, alleen een
Basic interpreter, bv. GW-Basic.

The Best of Basicode nr. 6 is zowel op
3,5 inch (1 disk) als op 5,25 inch (2
disks) bij ons verkrijgbaar. U kunt de
diskette(s) bestellen door f12,50 over
te maken op giro 1419, t.n.v. NOS
Algemeen Secretariaat in Hilversum,
o.v.v. 'Best of Basicode nr. 6' en het
gewenste formaat floppy. U krijgt hem
dan over de post thuisbezorgd. Vraag
eventueel eerst een inhouds opgave aan
door een briefkaartje te sturen naar
Postbus 1200.

SAMPLED ON BACH

Op de HCC Dagen vroeg men ons naar de
muziek van Raoul Zaadnoordijk. Tot nu
toe zijn een CD en een musicassette
verschenen onder de titel 'Sampled on
Bach' bij: Koch International Benelux,
Weegbreestraat 22, 3765 XV Soest. Het
nummer van de CD is: 322-433-G1. De
cassette heeft nummer 222-433-EA.

Na 'Sampled on Bach' heeft Raoul
gewerkt aan muziek bij de film
'Oosterschelde, meer dan alleen water'
(Van den Heuvel Maritieme Video
Produkties Terneuzen, tel. 01150-31203)
en zojuist is zijn nieuwste CD 'Sampled
on your mind' (Media Music Europe,
MMECD1043, distributeur CNR Hilversum)
uitgekomen. Hierop staan acht nieuwe
composities met o.a. gesamplede
geluiden van bierflessen, eiersnijders
en kunststof pijpmateriaal.

Nadere inlichtingen zijn verkrijgbaar
bij de maker zelf: Raoul Zaadnoordijk,
Media Music, Herengracht 122, 2312 LH
Leiden, telefoon 071-121122, fax
071-121481.

SAMENWERKING IBM EN INTEL

Twee van 's werelds grootste
ondernemingen op het gebied van chips,
IBM en Intel, hebben besloten om te
gaan samenwerken bij het ontwerpen van
nieuwe microprocessoren. Het gaat om
een 10-jarig contract waarbij 100
ontwerpers van beide partijen worden
samengebracht in een nieuw instituut in
Boca Raton in Florida.

De beide bedrijven zullen samenwerken
in een reeks projecten om krachtiger
microprocessoren te bouwen in de X86
reeks. Het is de bedoeling om steeds
meer functies, die nu nog door andere
chips worden vervuld, in de besturings
chip op te nemen. Men verwacht al
binnen twee jaar resultaat uit dit
nieuwe Robert Noyce ontwikkelings lab,
zo genoemd naar de overleden
mede-oprichter van Intel en pionier op
het gebied van halfgeleiders.

VERDERE INTEGRATIE

Intel zal bij de samenwerking zijn
ontwerp- kennis en gegevens over de
i486 inbrengen en IBM zal het instituut
voorzien van kennis van chiptechniek en
systeem architectuur. Beide reuzen
zullen de beste apparatuur inbrengen
die ter wereld te krijgen is. Intel zal
de nieuwe chips ook op de markt
brengen, maar IBM verwerft het recht om
een deel van de processoren zelf te
produceren en af te nemen.

Zeer hoog geintegreerde
microprocessoren zijn een logische stap
naar de volgende generatie chips die
wij samen denken te ontwikkelen, zei
een van de woordvoerders. Op dit gebied
hebben IBM en Intel al eerder
samengewerkt. De 386SLC, gebaseerd op
de structuur van de 386 processor, werd
verder ontwikkeld door IBM. Hij kreeg
een intern 8-kilobyte cache geheugen in
het IBM Burlington lab en werd in
oktober op de markt gebracht. De 386SLC
gebruikt minder stroom en is
aanzienlijk krachtiger dan de 386SX. De
chip is daardoor zeer geschikt voor
notebook computers.

INGEWIKKELD VERHAAL

De samenwerkings verbanden worden
overigens erg ingewikkeld. Apple en IBM
hebben besloten RISC processoren te
gaan maken op basis van IBM's 6000-chip
in samenwerking met Motorola, zoals nog
geen maand geleden bekend werd.

Overigens is Intel gestart met een
actie om rekenkundige co-processoren
aan de man te brengen. Ze zijn sterk in
prijs verlaagd en men krijgt er
bovendien 'levenslange' garantie op.
Intel zegt dit te kunnen doen omdat er
vrijwel nooit coprocessoren terug komen
van klanten. Programma's die gebruik
maken van deze extra rekenkracht kunnen
de prestaties van de computer tot
maximaal vijf keer vergroten.

1991: RECORD VOOR COMPUTERVIRUSSEN

Naar een bericht in Agence France
Presse zijn in 1991 computer virussen -
hoe langer hoe gevaarlijker en
kwaadaardiger en vooral afkomstig uit
Oost-Europa - in groten getale Westerse
computers binnen gedrongen en hebben ze
software pakketten lamgelegd en
computer programma's vernietigd of
gewist.

Volgens de Oostenrijkse computer
deskundigen Kurt Hickisch en Christian
Schmid zal 1991 de geschiedenis ingaan
als het jaar van de computer
supervirussen. 'De in Oost-Europa, met
name in Bulgarije, ontwikkelde virussen
zijn gewoon duivelachtig van opzet',
aldus de twee software experts. En
Viktor Mayer- Schoenberger, direkteur
van het in Salzburg gevestigde software
bedrijf 'Ikarus Software', dat is
gespecialiseerd in het ontwerpen van
programma's voor de afweer van computer
virussen, beweert nadrukkelijk dat het
een ware epidemie betreft die veel
schadelijker is voor de computers dan
de tot nu toe bekende computer
virussen. Vesselin Bontchev, een
Bulgaars deskundige die een klein
'virologisch' laboratorium drijft aan
de Academie der Wetenschappen in Sofia,
meent dat van de 500 virussen die over
de hele wereld bekend zijn, er 150 in
Bulgarije zijn ontwikkeld. Een tiental
ervan, met een bijzonder vernietigende
werking, heeft reeds de Westerse
computer systemen aangetast, met name
in het bank- en verzekeringswezen.

SLAPELOZE NACHTEN

Om hun alarmerende uitspraken te
onderstrepen halen de Oostenrijkse
deskundigen enkele geduchte virussen
aan die sinds begin 1991 westerse
specialisten slapeloze nachten
bezorgen:

- De 'Dark Avenger', waarschijnlijk van
Bulgaarse afkomst, infecteert snel en
valt de programma's en bestanden aan
wanneer men deze kopieert, afdrukt of
wanneer men er doodgewoon mee werkt.
Tegelijkertijd tergt de 'Dark Avenger'
de specialisten door hen ervoor te
waarschuwen dat hij onopspoorbaar is.

- De 'Siamese Tweeling', eveneens van
Oost- Europese origine, is een nieuw
type virus dat uitermate verraderlijk
is. Het zijn twee geinfecteerde
programma's die elkaar onafgebroken in
de gaten houden. Indien een van beide
wordt gesnapt, wreekt de ander zich
door de harde schijf volledig te wissen
en de programma's flink te verminken.

- De computer deskundigen vrezen ook
dat tegenwoordig een groot aantal
computers reeds zijn aangetast door het
'Century Virus'. Dit virus is ontworpen
om op 1 januari 2000 alle programma's
te vernietigen waarin het heimelijk is
binnen gedrongen. Tot nu toe zijn de
experts er niet in geslaagd om het
virus op te sporen.

OORZAAK OOST-EUROPESE EPIDEMIE

Het Bulgaarse en Hongaarse kanaal laat
zich gemakkelijk verklaren. Volgens
Mayer- Schoenberger laten vele Westerse
bedrijven, sinds de val van de
communistische regimes in 1989,
computer programma's en software
vervaardigen in Oost-Europa. De
produktie kosten bedragen gemiddeld een
kwart van de kosten in de Westerse
landen. Aldaar worden die voor het
Westen bestemde programma's
geinfecteerd. Veel computer virussen
zijn ook in het Westen terecht gekomen
via programma's van computer
spelletjes, die deel uitmaken van
iedere simpele computer.

In Bulgarije doen de virus producenten
nauwelijks moeite zich te verbergen.
'Wij worden niet gestimuleerd door ons
werk. We hebben weliswaar veel
computers maar niets om handen. Daarom
creeren we virussen om ons te wreken en
om te zien of we de westerse hoog
geperfectioneerde software systemen
kunnen vernietigen', vertelt een
23-jarige Bulgaarse informaticus die
echter graag anoniem wil blijven. De
firma Ikarus Software, wiens hulp in
1990 5.000 maal werd ingeroepen door
bedrijven of particulieren om met Oost-
Europese virussen besmette programma's
op te sporen, te vernietigen of te
vervangen, biedt nu opleidingen aan om
niet weerloos te staan tegen deze
'nieuwe gesel van de moderne tijd'.

Uit: Technieuws Parijs (oktober 1991),
een uitgave van het Ministerie van
Economische Zaken. Met dank aan Yvo
Krijgsman.

ENERGIE WIJZERS VERNIEUWD

Bij de energie bedrijven in heel
Nederland zijn de nieuwe Energie
wijzers '91-'92 verkrijgbaar. De
Energie wijzers geven een overzicht van
het gebruik van diverse huishoudelijke
apparaten. Er zijn Energie wijzers voor
afwas machines, diepvriezers,
koelkasten, trommel drogers en
wasautomaten.

De Energie wijzers bieden een vrijwel
compleet overzicht van het huidige
aanbod: ze bevatten gegevens over 180
afwas machines, 391 diepvriezers, 788
koelkasten, 127 trommel drogers en 293
wasautomaten. Door middel van een pijl
kan men in een oogopslag het energie
verbruik van deze apparaten
vergelijken. Bij wasautomaten en afwas
machines wordt ook het water verbruik
vermeld. Zodoende biedt de Wijzer
houvast bij de aanschaf van die
apparaten.

Het verbruik van de toestellen wordt
vastgesteld aan de hand van
internationale normen. De Wijzers
worden samengesteld op basis van de
gegevens van de fabrikanten en
importeurs. Ter controle worden door
een onafhankelijk keurings instituut
steekproeven gehouden om deze gegevens
te controleren. De Energie wijzers
kunnen gratis worden afgehaald bij het
energie bedrijf of worden aangevraagd
bij de Ver. van Exploitanten
Elektriciteits bedrijven in Nederland
(VEEN), Postbus 9042, 6800 GD Arnhem.

