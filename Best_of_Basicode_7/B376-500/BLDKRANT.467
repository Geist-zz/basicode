467, maa 13 jan '92

SHUTTLE-LANCEERSCHEMA VOOR 1992

Zoals zovele optimisten rond deze tijd,
heeft ook de NASA zich het nodige
voorgenomen voor het nieuwe jaar.
Opvallend aan de door NASA opgestelde
plannen voor 1992 is het ambitieuze
lanceerschema van de shuttle-vloot. Dit
jaar zullen de beide lanceer platforms
voor de space shuttles het toneel zijn
voor een uitzonderlijk grote drukte.
Want hoewel het vorige jaar uitwees dat
een zevental vluchten per jaar te hoog
gegrepen was voor de ruimtevaart
organisatie, hoopt de NASA nu in een
jaar negen keer een shuttle te
lanceren! In het ruim tien jaar oude
programma is dit nog maar EEN keer
voorgekomen: in 1985...

BETERE VOORZIENINGEN

Nadat de shuttlevloot vorig jaar weer
vier 'man' sterk werd, door toevoeging
van de nieuwe shuttle Endeavour, is de
tijdsdruk per shuttle ten opzichte van
vorig jaar wel verminderd. Ook het naar
de lanceerplaats terugbrengen van de
shuttles na de landing zal iets
soepeler kunnen verlopen, nu de NASA
een tweede aangepaste Boeing-747 voor
dit doel ter beschikking heeft.

Van de twee lanceer platforms is nummer
39B danig gerenoveerd, waardoor de
technische faciliteiten zijn verbeterd.
De platforms zijn nu bijna identiek.
Vorig jaar al stonden er een tijdje
twee shuttles tegelijk op de platforms
opgesteld. Dit jaar zal een dergelijk
schouwspel vaker te zien zijn, daar de
gemiddelde tijd tussen twee lanceringen
ongeveer een maand zal bedragen.

DE NEGEN SHUTTLEVLUCHTEN VAN '92

Het shuttle-seizoen begint dit jaar al
op 22 januari, wanneer de shuttle
Discovery het International
Microgravity Laboratory (IML) omhoog
moet brengen, met aan boord ook
Canadese en Europese astronauten.

Op 10 maart gaat het Atmospheric
Laboratory for Applications and Science
naar boven, waarmee Dirk Frimout gelijk
de eerste Belg in de ruimte moet
worden, in de Atlantis.

De eerste vlucht van de Endeavour, op
31 mei te beginnen, moet direkt een
huzarenstukje worden. Tijdens een
ruimtewandeling moet een nieuwe
raketmotor aan een Intelsat satelliet
bevestigd worden, die in een te lage
baan is blijven steken.

Het United States Microgravity
Laboratory (USML) moet aan boord van de
Columbia op 29 juni het ruimtesop
kiezen, waarna de shuttle 13 dagen lang
zwevend moet blijven voor de eerste
'Extended Duration Orbiter' missie.

Tijdens de Atlantis-vlucht van 29 juli
moet het Tethered Satellite System
(TSS) een satelliet in de aardatmosfeer
laten afdalen aan een kabel. Ook zal
dan voor het eerst een Italiaan de
ruimte ingaan.

De beurt is aan de Japanners tijdens
Spacelab-J(apan), een wetenschappelijke
vlucht in opdracht van Japan. De
Japanner Mohri zal meevliegen in de
Endeavour, die van start gaat op 27
augustus.

Tijdens de USMP-missie van 18 september
moet de LAGEOS-II satelliet vanuit de
Columbia overboord gezet worden. Deze
zal gebruikt worden voor het meten van
onder andere de continentendrift.

De enige volledig militaire vlucht van
'92 start op 9 oktober, met een nog
onbekende lading aan boord van de
shuttle Discovery.

De laatste vlucht van dit jaar moet op
21 december van start gaan, met de
laatste TDRS communicatie satelliet
(TDRS-F) aan boord van de Endeavour.

Al met al belooft 1992 een prachtig
elfde jaar te worden voor het shuttle
programma. Als het met deze planning
tenminste niet afloopt zoals met vele
andere goede voornemens...
(Yvo Krijgsman)

EUROSTEP HERVAT UITZENDINGEN

Eurostep in Leiden, die via de
satelliet Olympus onderwijs-
programma's verzorgt, heeft vorige week
maandag 6 januari, na een onderbreking
van ruim een half jaar, haar
regelmatige televisie- uitzendingen
hervat. De uitzending van de
programma's werd op 29 mei vorig jaar
onderbroken, toen de satelliet
onverwacht op drift raakte.

Dit jaar zal Eurostep gemiddeld vier
uur per dag uitzendingen verzorgen, die
voor iedereen in Europa beschikbaar
zijn. Deze omvatten allerlei
opleidingen en onderwijs programma's
van scholen, universiteiten, bedrijven
en instellingen. In februari zal
Eurostep in samenwerking met het
Eureka'95 consortium gedurende twee
weken HDTV-uitzendingen verzorgen,
wanneer de Olympische Winter spelen in
Albertville worden gehouden.

OLYMPUS WEER ONDER CONTROLE

De experimentele satelliet van de
Europese ruimtevaart organisatie ESA
verloor eind mei van het afgelopen jaar
controle over haar positie en baan in
de ruimte. De zonnepanelen waren niet
langer op de zon gericht, zodat de
batterijen niet meer gevoed konden
worden. Er was dus onvoldoende vermogen
om de satelliet te verwarmen. Daardoor
daalde de temperatuur tot ver onder
nul: 50 tot 60 graden. De brandstof en
de batterijen bevroren. Het was
daardoor niet meer mogelijk
uitzendingen via de satelliet te
verzorgen. Olympus raakte vervolgens op
drift en kwam buiten de controle van
het Italiaanse grondstation Fucino.

Een speciale bergingsploeg van de ESA
slaagde er met medewerking van de
ruimtevaart organisatie NASA en het
Franse CNES eind augustus in de
satelliet te traceren en onder controle
te krijgen. In de geschiedenis van de
ruimtevaart was dit een unieke
operatie. Via allerlei volgstations
over de gehele wereld zond de
bergingsploeg duizenden telecommando's
naar de dwalende satelliet.
Aanvankelijk reageerde Olympus
nauwelijks. Uiteindelijk lukte het de
ploeg de satelliet onder controle te
krijgen. Daarna moest Olympus weer naar
haar oude positie terug gebracht
worden. Geruime tijd was nodig om haar
opnieuw in te richten voordat zij haar
normale werkzaamheden kon hervatten.
(Bron: ANP)

SILICIUM ZENUWCEL

Britse en Amerikaanse onderzoekers zijn
erin geslaagd een elektronisch
micro-circuit te maken dat een zenuwcel
uit de menselijke hersenschors goed
nabootst. In een artikel in het Britse
wetenschappelijke tijdschrift Nature
van 19/26 december noemen ze hun
vinding 'een stap in de richting van
het construeren van kunstmatige
zenuwstelsels'. De werking van
hersenstelsels kan daarmee beter worden
bestudeerd. Omgekeerd noemen ze het
denkbaar dat er nieuwe informatie
verwerkende technieken voor computers
mee kunnen worden ontwikkeld.

M.Mahowald van het California Institute
of Technology in Pasadena en R.Douglas
van de Universiteit van Oxford
construeerden uit silicium een
microschakeling van 0,1 vierkante
millimeter. Het apparaatje geeft na
prikkeling elektrische signalen aan
zijn omgeving af, op dezelfde manier
als biologische zenuwcellen dat doen.
Net als een echte zenuwcel past de
kunstcel zijn gedrag aan de duur en
intensiteit van de prikkelingen aan. De
belangrijkste winst, aldus de
onderzoekers, is dat de opbouw van de
silicium zenuwcel (neuron)
vergelijkbaar is met die van een
levende hersencel. De fysische
eigenschappen zijn daardoor ook
vergelijkbaar.

Tot nog toe werd de werking van
kunstmatige zenuwstelsels vooral
bestudeerd met computer modellen. Die
geven alleen ten koste van zeer veel
rekentijd enigszins realistische
uitkomsten, omdat ze zowel de fysische
eigenschappen van een zenuwcel moeten
simuleren als zijn elektrische gedrag.
Netwerken van de nieuwe kunstmatige
neuronen kunnen tijdrovende model-
berekeningen overbodig maken, doordat
ze in hun opbouw de biologische
werkelijkheid al nabootsen. (Uit: de
Volkskrant)

BOEK: OPERATIONELE VERSTERKERS

Serie   : Theorie en Toepassing
Auteur  : H.Meyer
Uitgever: De Muiderkring BV
ISBN    : 90-6082-354-0
Prijs   : fl.38,50

Het boek is vertaald vanuit het Duits
en geeft een theoretisch en praktisch
overzicht van de operationele
versterkers, afgekort OPAMPS.
Operationele versterkers zijn
elektronische componenten die voor veel
verschillende doeleinden in de
electronica worden toegepast, vanaf
voorversterker tot stuurelement, in de
meest complexe industriele
regelprocessen. Het boek behandelt
functionele ontwerp-concepten die veel
voorkomen in zowel de hobby als in
industriele schakelingen.
Begonnen wordt met de bespreking van
geintregeerde schakelingen in het
algemeen en OPAMPS in het bijzonder,
waarna ook de praktische
grondbeginselen aan de orde komen.
Daarna komen de volgende onderwerpen
aan bod: versterkers, oscillatoren,
elektronische meet-, tijd- en
rekenschakelingen en tot slot de veel
toegepaste actieve filters, alles
duidelijk geillustreerd en theoretisch
onderbouwd met meetgegevens.
Het boek, in een prettig leesbaar en
goed als naslagwerk te hanteren A5
pocket formaat, geeft een algemeen
overzicht van de verschillende
concepten van de OPAMPS schakelingen en
vormt hiermee een basis voor het verder
uitwerken van nieuwe schakelingen.

BOEK: LINEAIRE SPANNINGSREGELAARS

Serie   : Theorie en Toepassing
Uitgever: De Muiderkring BV
ISBN    : 90-6082-356-7
Prijs   : fl.32,50

Het boek is vertaald vanuit het Duits
en geeft een theoretisch en praktisch
overzicht van de lineaire spannings
regelaars. Deze worden tegenwoordig in
bijna elk elektronisch apparaat
toegepast, en hebben tot taak een
ongestabiliseerde ingangs spanning om
te zetten in een gestabiliseerde
uitgangs spanning, die ook constant
blijft als de belasting varieert.
Begonnen wordt met de uitleg van de
werking van een spannings regelaar en
de diversiteit van gelijkricht
schakelingen, zoals enkel- en
dubbelfasig, en de Graetz schakeling of
bruggelijkrichting. Vervolgens worden
de diversen spannings regelaars
besproken, zoals de positieve en
negatieve vaste spannings regelaars, de
instelbare, low-drop en CMOS spannings
regelaars en de DC/DC omzetters, die
een gelijkspanning met een bepaalde
waarde omzetten in een gelijkspanning
met een andere waarde of een andere
polariteit. Als laatste komen dan nog
de referentie- spanningsbronnen aan
bod, die als taak hebben een uiterst
nauwkeurige en constante uitgangs
spanning te genereren die toegepast
wordt bij ijk-, meet- en beproevings-
doeleinden. Het boek vormt een goede
samenvatting van de verschillende
concepten van spannings stabilisatie en
geeft voldoende theoretische
achtergronden, waardoor een praktische
uitvoering geen belemmering zal vormen.
(Pieter Bosma)

