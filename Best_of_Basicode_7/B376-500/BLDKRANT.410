410, maa 13 mei '91

CHAOTISCHE VLUCHT DISCOVERY AFGEROND

De op zondag 28 april gelanceerde space
shuttle Discovery heeft met gemengd
succes de STS-39 missie afgerond. Een
groot probleem bij deze vlucht was het
slecht functioneren van twee
vluchtrecorders in het laadruim. Op
deze recorders moesten de gegevens van
enkele instrumenten worden opgeslagen,
maar nu moest een gedeelte van de
waarnemingen worden geschrapt (zie ook
Beeldkrant 408).

VRIJVLIEGENDE SATELLIET VOOR METINGEN

Een op de derde vluchtdag uitgezette
satelliet is tijdens de vlucht gebruikt
voor metingen aan gassen in en rond de
shuttle. Aanvankelijk zorgde deze
satelliet, de SPAS-2/IBSS, voor nogal
wat problemen nadat hij zijn orientatie
was kwijtgeraakt. Een oplossing voor
dit probleem was het opnieuw in het
laadruim nemen van SPAS-2, om de
procedure van uitzetten te herhalen.
Hierna is de satelliet gebruikt voor
het observeren van uitlaatgassen van de
manoeuvreer motoren van de Discovery,
en voor waarnemingen aan gassen die
door experimenten in het laadruim
werden uitgestoten.

NOG ENKELE SATELLIETJES GELANCEERD

Nadat SPAS-2 was uitgezet werden vanuit
de shuttle nog enkele satellietjes
uitgezet, die in feite bestonden uit
een container met raketbrandstof. Na
het overboord zetten werden deze vanaf
de grond bediend voor het uitstoten van
gassen, die door SPAS-2 geobserveerd
werden. Na een periode van 36 uur werd
SPAS-2/IBSS weer gegrepen met de
robotarm van de shuttle, waarna hij
boven het laadruim werd gehouden om de
lancering van een derde satellietje
waar te nemen. De uitstoot van deze
satellietjes was bedoeld om de reakties
in de raketmotor van een
intercontinentale kernraket te
simuleren, terwijl manoeuvres met de
raketmotoren van de shuttle de
vluchtfase van een kernraket moesten
simuleren. Aan de hand van de
waarnemingen hoopt het Amerikaanse
ministerie van defensie (DoD) betere
sensoren te kunnen bouwen voor het
opsporen (en daarna vernietigen) van
vijandelijke kernraketten.

GEDEELTE EXPERIMENTEN GERED

Door tussenkomst van de astronauten kon
een gedeelte van de experimenten die te
lijden hadden onder de storingen van de
vluchtrecorders worden gered. Door een
ingewikkelde procedure, waarbij de
recorders werden omzeild door het
aanpassen van de bekabeling in de
cockpit, konden de gegevens naar een
recorder op Aarde worden verzonden. De
belangrijkste resultaten van deze
experimenten waren metingen aan
processen in de dampkring van de Aarde
(o.a. aurora) die de detectie van een
kernraket tijdens de vlucht zouden
kunnen verhinderen. De gegevens zouden
mogelijk ook kunnen worden gebruikt om
Amerikaanse kernraketten tijdens de
vlucht te kunnen 'camoufleren'.

LANDING OP PLAATS VAN VERTREK

De vluchtplanning van STS-39 werd
helemaal omvergegooid toen voor de
landing moest worden uitgeweken naar de
plaats van lancering: Kennedy Space
Center in Florida. Gewoonlijk landen de
shuttles op de luchtmacht basis Edwards
in Californie, maar de laatste tijd
zijn al enkele vluchten omgeleid naar
Florida, ditmaal vanwege te sterke
zijwind op Edwards. Op een
persconferentie noemde een NASA
official de vlucht al met al 'een
buitengewone missie', een uitspraak die
voor velerlei uitleg vatbaar is... (Yvo
Krijgsman)

WEDSTRIJD: GEVOLGEN COMPUTERCRASH

Woensdagochtend, tegen negenen. Met je
eerste kop koffie van die dag loop je
over de gang. Op weg naar de
computerkamer bedenk je alvast de
eerste regels van het nieuwe programma
dat je gaat schrijven. Met in je hoofd
de if-, then- en else-constructies plof
je achter je beeldscherm. Je schakelt
de PC in. Even licht het keuzemenu op,
daarna niets meer... Potver; aan de
overzijde van de kamer probeert een
lotgenoot geirriteerd een ander pakket
op te starten. Tevergeefs. Een blik uit
het raam doet vermoeden dat de storing
niet beperkt is gebleven tot jullie
gebouw. In het girokantoor aan de
overkant grijpt een secretaresse naar
haar hoofd. Besluiteloos keer je je
weer naar je eigen scherm. Aan het
elektriciteitsnet kan het niet liggen.
Een virus? Een buitenaardse invasie?
Dof groen staart het scherm je aan, een
eindeloze leegte dringt zich aan je op.
Of misschien een onpeilbare wijsheid?
Een dag als deze heeft nog nooit iemand
meegemaakt. Alle computersystemen
blijken plat te liggen. Geen beweging
in te krijgen. Geen tape te starten,
geen schijf die draait. Deskundigen
staan voor een raadsel. Maar elkaar
raadplegen kunnen ze niet. De
telefooncentrale, digitaal gestuurd,
werkt niet. Geen televisiebeeld is in
de lucht, satellieten zwijgen in alle
talen. Dit is de dag van de complete
computer crash.

BEDENK IETS ORIGINEELS

Aan jou de uitdaging om je zo'n
crash-dag voor te stellen. Waar denk je
aan? Puinhopen, rampen, chaos... Of
voorzie je een gelukkiger wereld dan
ooit tevoren, met eindelijk ruimte voor
dromen, idealen... Leef je in en leef
je uit! We dagen je uit om je zo'n dag
voor te stellen en er alleen of samen
met klasgenoten, vrienden of
vriendinnen iets van te maken. Dat
'iets' kan wat ons betreft de vorm
krijgen van tekst, beeld of een
combinatie van beide: video. Meer
informatie over de categorieen waarin
je kunt meedoen vind je op de volgende
pagina's. Kijk maar wat je het beste
ligt, maar zorg wel dat 'de dag van de
crash' zeer creatief en origineel uit
de verf komt. Of uit de pen, de printer
of op de VHS-band.

VWO-SCHOLIEREN BOVENBOUW

Want... je zult niet de enige zijn die
zich deze crashdag gaat voorstellen. We
nodigen alle VWO-bovenbouw scholieren
uit om hun fantasie te laten werken en
die fantasie om te zetten in een
werkstuk. Van die werkstukken
verwachten we er talloze te ontvangen.
En de beste vallen uiteraard in de
prijzen. De prijzen passen natuurlijk
in de sfeer van de wedstrijd. Daarnaast
wordt een speciale prijs uitgereikt
voor de meest originele inzending. Ook
is er een kwaliteitsprijs, die naar de
maker van de meest bruikbare inzending
gaat. Onder de juryleden bevinden zich
bekende personen. Het zijn deskundigen,
die verstand hebben van kunst of
computers.

BEOORDELING INZENDINGEN

Waar let je op als je een prijs wilt
winnen? Voorop staat natuurlijk
originaliteit. Hoe leuk, spitsvondig,
actueel, toepasselijk, is het idee
achter de inzending? Dat is het
criterium bij de beoordeling. Springt
je werkstuk er qua originaliteit uit,
dan springen je kansen op een prijs
omhoog. Maar er zijn meer dingen
waarnaar gekeken wordt. De realisatie
van het idee wordt bij de beoordeling
betrokken. Elk idee kan immers op
ontelbaar veel manieren worden
uitgevoerd. Hierbij telt natuurlijk dat
je beter scoort, naarmate de uitvoering
meer kwaliteit heeft.

BRUIKBAARHEID SPEELT MEE

Bovendien laten we ook nog de
bruikbaarheid meespelen. Want de
aanleiding voor deze wedstrijd is het
10-jarig bestaan van de studierichting
Informatica aan de drie technische
universiteiten in Nederland.
Informatica als technische wetenschap
bestaat daarmee in ons land al best
lang. Als je echter kijkt naar de
aantallen informatica ingenieurs die
bij bedrijven en instellingen werken,
dan zie je dat het er nog maar weinig
zijn. Zeker als je bedenkt dat de vraag
op de arbeidsmarkt zo'n 10 tot 15
procent groter is dan het aanbod aan
informatica ingenieurs. Het zou leuk
zijn als de resultaten van de wedstrijd
zouden helpen om meer informatica
ingenieurs te krijgen. Bij de
beoordeling van de inzendingen zal
daarom ook de vraag meetellen of het
werkstuk te gebruiken is om reclame te
maken voor de studie informatica.

METEEN AAN DE SLAG

Goed, je kent nu zo'n beetje onze
ideeen over de wedstrijd. Dat is genoeg
om lekker aan de slag te kunnen.
Alleen, met z'n tweeen, een hele groep,
met of zonder deskundige hulp... Het
mag allemaal, als je maar opgeeft wie
er hebben meegewerkt, met leeftijd en
eventuele professionele achtergrond.
Als je lerares tekenen heeft
meegeholpen, dan zet je dat er dus bij.
De inzendingen moeten voor 1 juli 1991
bij ons binnen zijn, zodat de jury
tijdens de zomervakantie de werkstukken
kan vergelijken en beoordelen.
Donderdag 26 september vindt de
officiele prijsuitreiking plaats. Hoor
je bij de winnaars, dan krijg je tijdig
bericht. Bovendien worden alle
inzenders van de 150 beste werkstukken
uitgenodigd voor een feestelijke
ontvangst. Die werkstukken zullen
tentoongesteld worden, zodat je na de
prijsuitreiking zelf kunt bekijken of
de jury een goed oordeel heeft geveld.
En bij een expositie hoort natuurlijk
ook een catalogus. Voor de beste
werkstukken zal in die catalogus een
plaatsje worden ingeruimd. Met
vermelding van de naam van de
inzenders, jouw naam misschien wel, en
die van je school.

WEDSTRIJD-REGLEMENT

Informatie over de wedstrijd en de
kleine lettertjes, het wedstrijd
reglement met onder andere de wijze van
inzenden, kun je aanvragen op het
volgende adres:

Franka van Neerven
TU Eindhoven
Postbus 513
5600 MB Eindhoven
Tel. 040-473902

TIP C-64 VERTAALPROGRAMMA

Voor de Commodore-64 gebruikers zijn
Basicode programma's die met het nieuwe
C-64 vertaal programma zijn opgenomen,
niet losstaand te gebruiken. Eerst zult
u het nieuwe vertaal programma moeten
laden en pas daarna kunt u een
Beeldkrant o.i.d. lezen of printen.
Er is echter ook een andere oplossing:
als u een Basicode programma hebt
ingelezen en geSAVEd, dan kunt u door
het toevoegen van de regels beneden
regelnummer 1000 (de Basicode
subroutines) uit het oude vertaal
programma, de nieuwe programma's laten
werken zonder eerst het nieuwe vertaal
programma te moeten laden. Dat gaat als
volgt:
- Laad het oude vertaal programma of
een oude Beeldkrant waarin de regels
beneden regelnummer 1000 wel voorkomen;
- DELETE alle regels vanaf regelnummer
1000;
- MERGE het programma dat u wil
bewerken, bijv. MERGE ''Beeldkrant
390'' en SAVE daarna het programma
weer.
U kunt de programma's nu wel
afzonderlijk gebruiken. (met dank aan
Andries Pals)

