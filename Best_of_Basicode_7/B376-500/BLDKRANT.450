450, maa 04 nov '91

NIEUW BELGISCH COMPUTERBLAD

'Computer Magazine' is de weinig
originele titel van een nieuw
tijdschrift speciaal voor de Belgische
markt. Het blad verschijnt in een
Frans- en een Nederlands- talige
versie. Wij kregen het eerste
(oktober-) nummer onder ogen. Het is
heel prettig leesbaar, met informatie
voor zowel gevorderden als minder
ervaren computeraars. Moeilijke zaken
worden in kaders toegelicht.

HARD- EN SOFTWARE

Er is een duidelijke scheiding tussen
hard- en software aangebracht. In het
hardware deel onder meer tests van
486/33 PC's, van notebook computers en
-heel leuk- van de ook in Scoop
besproken Pen Point Computer. Het
software deel vergelijkt MS-DOS 5 met
DR-DOS 5. De voorkeur van de schrijver
gaat vanwege snelheid en prijs uit naar
MS-DOS, maar het blad waarschuwt alvast
dat DR-DOS binnenkort met een
spetterende versie 6 zal komen! Een
andere vergelijking over PC Tools 7 en
Norton Utilities 6 stelt teleur, want
ieder woord over de beruchte bugs in
versie 7 van PC Tools ontbreekt. Een
regelrechte misser!

TAALGEBRUIK

Er is niet veel verschil in taalgebruik
tussen dit Belgische blad en bekende
Nederlandse bladen, of het moet de
gewoonte van adverteerders in Belgie
zijn om heel handig de taalproblemen te
omzeilen door gewoon in het Engels te
schrijven. Je ziet het verschijnsel
hier opvallend veel. En een Nederlandse
adverteerder heeft niet eens de moeite
genomen om zijn adres en telefoonnummer
aan te passen aan de Belgische
omstandigheden.

Opvallend is ook de ronduit
Bourgondische advertentie voor een luxe
restaurant 'waar, met stijl, de cravate
losser staat' en 'waar het bord je in
het gezicht lacht'. O ja, er is ook een
'glasnost keuken achter doorkijk
vitrines'. In het kennelijk minder
gastronomische Nederland adverteert men
bij wijze van spreken alleen met harde
schijven... De Help!rubriek is goed en
uitvoerig, zodat we van andermans
ellende weer veel kunnen leren!

PRIJS EN INFORMATIE

Computer Magazine kost los Bfr.140
(circa f7,50). Bij een jaarabonnement
voor Bfr.1400 wordt gratis het
tekstverwerkings pakket Ami for Windows
van Lotus geleverd. Blad en persbericht
vermelden helaas niets over eventuele
verkrijgbaarheid in Nederland.
(Chris van Offeren)

Voor meer informatie: APT Data Services
N.V., Marcqstraat 16, B-1000 Brussel,
tel. (vanuit Nederland): 09-3222175350;
fax: 09-3222175493; I-Com: jschil;
Compuserve: 100012,1113; Bix: jschil;
Fido: 2:292/400.21499.

NIEUW KG-RELAYSTATION

De Amerikaanse omroepzenders Radio
Liberty en Radio Free Europe hebben
onlangs het nieuwe Portugese relay
station Maxoqueira in gebruik genomen.
Iets ten zuiden van het dorpje Barossa
zijn zes 500 kilowatt sterke zenders
van het gerenommeerde Zwitserse merk
Asea Brown Boveri geinstalleerd. De zes
gordijn- antennes zijn elk voorzien van
een zogenaamde triplexer. Daarmee kan
elk van de zes antennes op twee of drie
frequenties tegelijkertijd uitzenden.
Hoewel de programma's van Radio Liberty
en Radio Free Europe eigenlijk op Oost
Europa zijn gericht, kunnen de meeste
uitzendingen vanuit Maxoqueira ook in
ons land goed worden ontvangen. Zoals
bijv. de Roemeense dienst, die tussen
05.00 en 07.00 uur UTC op 7165 kHz
binnenkomt. Of de programma's in het
Litouws, Estnisch en Witrussisch, die
van 17.00 tot 20.00 uur UTC op 9505 kHz
de ether ingaan.

BEIERS HOOFDKWARTIER ON-LINE

Het hoofdkwartier van Radio Liberty en
Radio Free Europe, dat is gevestigd in
de Beierse hoofdstad Munchen, staat via
een Local Area Network (LAN) in
verbinding met de kantoren in
Washington en New York. Door middel van
data- compressie kunnen de PC's aan
beide zijden van de Atlantische Oceaan
met een transmissie snelheid van 124 kb
per seconde met elkaar communiceren.
Ongeveer 1200 redacteuren en andere
medewerkers van het kortegolf station
wisselen dagelijks E-mail berichten uit
en halen gegevens uit de databank in
Munchen. (Michiel Schaay)

DEUTSCHE WELLE VANUIT USSR

De Duitse wereldomroep heeft enkele
sterke kortegolf zenders in de Sovjet
Unie gehuurd, om de ontvangst van haar
uitzendingen in Azie te verbeteren.
Deze voormalige stoorzenders staan in
Irkoetsk, Novosibirsk en Zhigulyovsk en
varieren in sterkte van 200 tot 1000
kilowatt. In totaal zijn de Sovjet
relays 10 uur per dag met programma's
van de Deutsche Welle in de ether.
Daarvoor moet de omroep uit Keulen
jaarlijks een slordige zes miljoen Mark
op tafel leggen. Intendant Dieter
Weirich van de Deutsche Welle ziet deze
opzienbarende ontwikkeling echter als
'het begin van een nieuw hoofdstuk in
de geschiedenis van de internationale
kortegolf omroep'.

Het programma-signaal wordt vanuit
Duitsland naar een transponder op de
EUTELSAT gestuurd, en in Moskou met een
schotelantenne ontvangen. Vandaar wordt
het via binnenlandse lijnen en
verbindingen naar de drie relay
zenderparken gestuurd. De kortegolf
zender in het verre Irkoetsk is
dagelijks niet meer dan 50 minuten
actief met een op Japan gerichte
uitzending. Tussen 11.00 en 11.50 uur
UTC is dit programma op 15560 kHz ook
in Nederland te ontvangen. Vanuit
Novosibirsk komt de Chinese uitzending
hier goed door. Probeert u het eens
tussen 12.00 en 13.20 uur UTC op 15525
kHz. In het Duits is Novosibirsk met
een matig signaal te horen tussen 10.00
en 14.00 uur UTC op 11730 kHz.
Aansluitend hierop neemt de relay
zender in Zhigulyovsk de Duitstalige
uitzending over op 11655 kHz. De
Deutsche Welle is op dit kanaal met
wisselend succes tot 18.00 uur UTC in
ons land te beluisteren. (Michiel
Schaay)

WERELDOMROEP VRAAGT OM WETSWIJZIGING

Radio Nederland Wereldomroep heeft de
minister van WVC gevraagd de Omroep
Zenderwet van 1935 aan te passen. Door
deze wetswijziging krijgt de
Wereldomroep de mogelijkheid om
zendtijd te ruilen met andere
internationale omroepen door gebruik te
maken van elkaars zender faciliteiten.
Een tijdje geleden verstrekte Radio
Nederland Wereldomroep deze informatie
aan de landelijke pers. Hieronder volgt
een toelichting op dit persbericht.

KORTEGOLF ZENDERPARK

Radio Nederland Wereldomroep (RNW) is
het internationale kortegolf station
van Nederland. Er wordt dagelijks
uitgezonden in 7 talen via 3
zendstations. In de Flevopolder vlakbij
Zeewolde ligt het moederstation Flevo,
uitgerust met 4 zenders van 500 kW elk
en een antennepark met 17 zogenaamde
gerichte gordijn antennes en twee
rondstralende antennes. Dit station
werd in 1987 officieel in dienst
gesteld, zodat het verouderde kortegolf
zendstation te Lopik uit 1949 zijn
deuren kon sluiten. De twee relay
stations Bonaire en Madagascar zijn
respectievelijk in 1969 en 1972 in
dienst gesteld. Beide stations
beschikken over 2 zenders van elk 300
kW en zijn uitgerust met een uitgebreid
antennepark.

ONTVANGST IN AZIE PROBLEMATISCH

Men zou dus zeggen dat RNW geografisch
gezien de hele wereld met haar
uitzendingen kan bestrijken. In
werkelijkheid is dit echter niet het
geval. Hiervoor zijn twee oorzaken aan
te wijzen:
1) De kortegolf omroepbanden zijn nog
steeds overvol, waardoor onderlinge
storing niet is uit te sluiten.
2) Sommige doelgebieden zijn te ver
verwijderd van de zendstations.

Een van de hoofddoelgebieden van RNW
waar de ontvangst van de uitzendingen
steeds problematischer wordt is Azie.
De laatste jaren is de kortegolf
activiteit in deze regio behoorlijk
toegenomen en daardoor is Radio
Nederland in de loop der jaren in dit
gebied steeds moeilijker te ontvangen.
Een blik op de wereldkaart leert dan
dat RNW met haar zendstations eigenlijk
te ver van dit doelgebied is
verwijderd. Ter vergelijking een paar
afstanden: Flevo naar Djakarta is 11300
km, Madagascar naar Djakarta is 6500 km
en Bonaire naar Djakarta is 20900 km.

ALTERNATIEF: STATION IN DE REGIO

Vele andere internationale zendstations
hebben daarom al eerder besloten ergens
in de regio Azie een zendstation te
bouwen. Als voorbeeld noem ik de BBC
met stations in Singapore en Hong Kong
en de Voice of America met een station
in de Filippijnen. Radio Nederland
Wereldomroep had daarom vergevorderde
plannen om samen met de BBC over te
gaan tot de bouw van een relay station
in Thailand. Helaas besliste de
Minister van WVC eerder dit jaar dat
hiervoor geen geld vrijgemaakt kon
worden (35 miljoen gulden).

Dit station in Thailand had de
ontvangst kwaliteit van de uitzendingen
van RNW aanzienlijk kunnen verbeteren.
Veel van de doelgebieden in deze regio
liggen dan op relatief korte afstand en
kunnen dus van een sterk signaal
voorzien worden. Een bijkomend voordeel
van een relay station op korte afstand
is dat de te gebruiken frequenties
relatief laag gehouden kunnen worden.
Veel luisteraars bezitten nog steeds
relatief eenvoudige radio's die niet
geschikt zijn voor de ontvangst van
uitzendingen in de 16 en 13 meter band.
Gezien de grote afstand is Radio
Nederland op dit moment min of meer
gedwongen in deze hoge omroepbanden uit
te zenden, bijvoorbeeld 17605 en 21480
kHz.

HUREN IS DUUR

Nu het station in Thailand niet
doorgaat blijven er twee alternatieve
plannen voor Radio Nederland over:
zendtijd huren of zendtijd ruilen.
Zendtijd huren is een goed alternatief.
De Deutsche Welle huurt op dit moment
bijvoorbeeld zendtijd bij Radio Moskou
om zo de ontvangst kwaliteit in Azie te
verbeteren. Er kleeft echter een groot
nadeel aan dit alternatief. Een uur
zendtijd huren kost per zender al snel
een paar honderd gulden per dag.

ZENDTIJDRUIL: GOEDKOPE OPLOSSING

Een andere mogelijkheid is
zendtijdruil. Vele internationale
omroepen passen deze mogelijkheid al
toe. Een goed voorbeeld is de
zendtijdruil tussen Radio Canada
International en de Deutsche Welle. Een
digitale (64 kbit/s) verbinding per
satelliet verbindt de beide
zendstations met elkaar. Op deze manier
zendt Radio Canada via het Duitse
station Wertachtal uit naar het Midden
Oosten en de Deutsche Welle via het
Canadese station Sackville naar Noord
Amerika. Men huurt dus geen zenderuren
van elkaar maar men maakt eenvoudig
gebruik van elkaars zender
faciliteiten. Op deze manier kan men
dichter bij het doelgebied gaan
uitzenden en zo een veel grotere
signaal sterkte bereiken. De enige
kosten die dit systeem van zendtijdruil
(in het Engels heet dit 'swappen') met
zich meebrengt is de huur van de
satelliet verbinding.

SWAPPEN VEREIST WETSAANPASSING

Dit zogenaamde swappen lijkt dus een
goede mogelijkheid voor Radio Nederland
Wereld omroep om de ontvangst kwaliteit
in Azie te verbeteren. Er moeten echter
twee zaken geregeld worden voordat RNW
kan gaan swappen:
1. Er moet een zendstation in de regio
Azie gevonden worden dat geinteresseerd
is te gaan uitzenden via het zenderpark
in Flevo, met bijv. Europa als
doelgebied.
2. De Radio Omroep Zenderwet uit 1935
dient te worden gewijzigd.

Als eerste stap heeft RNW aan de
Minister van WVC gevraagd de wet aan te
passen. Deze wet schrijft namelijk voor
dat de door de NOZEMA NV aangelegde en
ge-exploiteerde kortegolf zenders in
Flevoland alleen mogen worden gebruikt
voor het uitzenden van programma's van
de Stichting Radio Nederland Wereld
omroep. Een aanpassing van deze wet is
dus nodig voordat RNW de verdere
mogelijkheden van zendtijdruil gaat
onderzoeken.

Rocus de Joode, Radio Nederland
Wereldomroep.

