428, maa 19 aug '91

ATLANTIS EINDELIJK GELANCEERD

Op 2 augustus om 17.02 uur Nederlandse
tijd presteerde de NASA het om de
shuttle Atlantis te lanceren terwijl er
geen maandag- uitzendingen van Scoop
waren en bovendien de schrijver dezes
in Engeland zat. Daarom dit verlate
verslag... Drie eerdere lanceer
pogingen mislukten door technische
mankementen en sterke wind op de
lanceer plaats, maar op 2 augustus
vertrokken de astronauten Blaha, Baker,
Low, Adamson en Lucid voor een missie
die in het teken zou staan van de
lancering van een communicatie
satelliet en medische experimenten.

TDRS-E SATELLIET IN RUIMTE GEBRACHT

Het hoofddoel van de missie werd zes
uur na de lancering al bereikt: de
TDRS-E satelliet werd door een
vuistgrote veer uit het laadruim van de
shuttle geduwd om daarna zijn motoren
te ontsteken. Dertien uur na de
lancering bevond de TDRS-E zich in een
geostationaire omloopbaan en na het
ontvouwen van zijn antennes en
zonnepanelen werd de satelliet
omgedoopt in TDRS-5.

Met de lancering van TDRS-5 werd een
TDRS- netwerk van vier satellieten
gerealiseerd, ondanks forse
tegenslagen. De eerste TDRS bereikte
niet de gewenste baan doordat een deel
van de Inertial Upper Stage (IUS) niet
goed werkte, en moest met stuurraketjes
in de gewenste baan worden
gemanoeuvreerd. De tweede werd
vernietigd bij de ontploffing van de
Challenger op 28 januari 1986. Hierna
werden nog twee TDRS-en gelanceerd
(waarvan een in een vorige shuttle
missie van STS-43 commandant Blaha) die
wel goed functioneerden.

De gezamenlijke TDRS-en zullen ervoor
zorgen dat er gedurende 77 van de 90
minuten van een omloop contact tussen
de vluchtleiding en de shuttle
bemanning mogelijk is. Het TDRS-netwerk
zal pas in juni 1993 compleet zijn,
wanneer de TDRS-F zal worden
gelanceerd, ook vanuit de Atlantis.
Naast het contact tussen Aarde en
Shuttle worden de TDRS-en ook gebruikt
voor het doorseinen van gegevens van de
Hubble Space Telescope en andere
(wetenschappelijke) satellieten.

RADIATOR VOOR RUIMTESTATION BEPROEFD

Maandag 5 augustus werd SHARE-II, een
verbeterde versie van een radiator voor
het toekomstige ruimtestation Freedom,
beproefd. Eerdere versies van deze
radiator hadden te kampen met problemen
omdat zich luchtbellen vormden in het
systeem. Deze keer werden twee versies
van SHARE-II beproefd, werkend met
gasvormige en vloeibare ammonia. Beide
versies werken met een buis waarvan de
ene kant in het af te koelen apparaat
en de andere in de koude van de ruimte
wordt gestoken. Een groot voordeel van
dit systeem ten opzichte van datgene
wat nu in de shuttle wordt gebruikt is
dat het geen energie toevoer nodig
heeft, maar werkt op onder andere
verschillen in oppervlakte spanning.
Dit is een heel belangrijk punt,
aangezien het Freedom-ontwerp toch al
te kampen heeft met een chronisch
gebrek aan energie...

MEDISCHE EXPERIMENTEN BEMANNING

Gedurende de hele vlucht hebben de
astronauten Blaha en Low dagelijks
lichamelijke oefeningen gedaan om te
kijken hoe dit hun hartvolume
beinvloedt, dat normaal afneemt omdat
de hartspieren niet meer tegen de
zwaartekracht in hoeven te pompen. Bij
terugkeer op Aarde kan een klein volume
ervoor zorgen dat astronauten zich snel
duizelig voelen.

Samen met Baker nam Low ook deel in een
experiment dat, door middel van
onderdruk op het onderlichaam, de
lichaams vloeistoffen beter verdeelde.
In gewichtloosheid trekken deze
vloeistoffen meer naar het torso, wat
ertoe kan leiden dat het lichaam de
schijnbare overvloed aan vloeistoffen
gaat verwijderen, met gevaar voor
uitdroging... De beide astronauten
hebben ook meer gedronken voor
terugkeer naar de Aarde, om te zien of
dit helpt tegen problemen met
aanpassing aan de zwaartekracht.
Speciaal voor deze experimenten was
deze shuttlevlucht verlengd tot negen
dagen in plaats van de oorspronkelijke
vijf.

TERUGKEER OP KENNEDY SPACE CENTER

Op 11 augustus om 14.23 uur voerde de
Atlantis de eerste voor het Kennedy
Space Center (KSC) in Florida geplande
landing sinds 1985 uit. Shuttles worden
bij voorkeur op Edwards (Air Force
Base) in Californie aan de grond gezet,
omdat bij de laatste KSC-landing in
1985 een van de banden klapte toen werd
geremd! De baan werd na het Challenger-
ongeluk aangepast en er werden nieuwe
carbon-carbon remmen getest op
verschillende vluchten. Eerder landden
al enkele shuttles op KSC omdat het
weer geen landingen op Edwards toeliet.
Deze landing had nog een positief
aspect voor de NASA: doordat de shuttle
niet op de rug van een Boeing 747 van
Edwards naar KSC gevlogen hoefde te
worden bespaarde de NASA een miljoen
dollar!
Yvo Krijgsman.

MAANMAN JAMES B. IRWIN GESTORVEN

De Apollo-15 astronaut James Irwin is
op vrijdag 9 augustus j.l. gestorven
terwijl hij een rondreis maakte om
lezingen te geven. De 61-jarige Irwin
is tot dusver de enige van het selecte
groepje van mannen die op de Maan
hebben gelopen, die gestorven is. Hij
laat zijn vrouw Mary Ellen en kinderen
Joy, Jill, James, Jan en Joe achter.

James Benson Irwin werd geboren op 17
maart 1930 in Pittsburgh, Pennsylvania.
In april 1966 werd Irwin, destijds
testpiloot, door NASA gekozen als
astronaut. Hij specialiseerde zich in
het besturen van de Apollo maanlander,
de Lunar Module (LM). Hij maakte deel
uit van de reserve bemanning voor
Apollo-10 en was voor Apollo-12 reserve
LM-piloot. Zijn eerste en enige
ruimtevlucht maakte hij in 1971 als
LM-piloot voor de Apollo-15, van 26
juli tot 7 augustus. Hij landde hierbij
samen met Dave Scott in de Hadley
Apennijnen, terwijl Alfred Worden in de
Command Module (CM) om de Maan bleef
draaien. Op het oppervlak beproefde hij
onder andere de eerste maanrover in de
18 uur en 35 minuten die hij in drie
maanwandelingen buiten de LM 'Falcon'
doorbracht, en bracht samen met Scott
meer dan 82 kilo maanmateriaal mee
terug naar de Aarde. Irwin verbleef 66
uur en 54 minuten op de Maan. In totaal
bracht hij 12 dagen, 7 uur, 11 minuten
en 53 seconden door in de ruimte.

Eenmaal terug op Aarde verliet Irwin in
1972 de NASA, om zijn leven te wijden
aan de religieuze ervaringen die hij
naar eigen zeggen tijdens zijn maanreis
had opgedaan. Hij stichtte de 'High
Flight Foundation', waar hij lezingen
gaf over zijn ervaringen, en leidde
zelfs enkele expedities om de Ark van
Noach te vinden die op de berg Ararat
in Turkije zou moeten liggen. (met dank
aan Yvo Krijgsman)

MAANGROND ALS GRONDSTOF

Geef Kumar Ramohalli een paar
kruiwagens maangrond en hij maakt
bakstenen, zonne collectoren en bijna
alles om permanente bewoning op de maan
mogelijk te maken. In Tucson, Arizona
is hij er namelijk in geslaagd een
zonnecollector te bouwen uit materiaal
dat sterk overeen komt met grond die op
de maan ligt. In de toekomst zou zo'n
collector dus op de maan geproduceerd
kunnen worden uit materiaal dat ter
plekke voorhanden is. En dat is
natuurlijk veel goedkoper dan dat je
alle materiaal moet 'invliegen'. Nu
kost het nog 20.000 dollar om een kilo
van de aarde naar de maan te brengen.
Die transport kosten heb je dan niet
meer, aldus Ramohalli.

EIGENSCHAPPEN MAANGROND BELANGRIJK

Tot nu toe is de ontwikkeling van
produkten uit maangrond verlopen zonder
precies de eigenschappen van die stof
te kennen. Ramohalli is van plan meer
fundamenteel onderzoek te doen aan
maangrond. Wat gebeurt er bijvoorbeeld
met de dichtheid bij sterke verhitting?
Of hoe veranderen de eigenschappen als
er verontreinigingen worden toegevoegd?
De wetenschappelijke kennis die men
hierover opdoet zal informatie
verschaffen over de haalbaarheid van
een permanente basis op de maan. En het
maandorp zal dan de uitvals basis
vormen voor de exploratie van Mars...

MELKWEG OMGEVEN DOOR HEET GAS

Duitse en Amerikaanse sterrenkundigen
hebben aanwijzingen gevonden dat ons
Melkweg stelsel wordt omringd door een
halo van ijl, heet gas. Het gas is veel
ijler dan het beste vacuum dat op aarde
gemaakt kan worden, maar het heeft een
temperatuur van ongeveer een miljoen
graden, even heet als het gas in de
ijle dampkring van de zon.

Gas met zo'n hoge temperatuur zendt
rontgen straling uit, die alleen vanuit
een baan om de aarde kan worden
waargenomen. Eind jaren zestig werd
ontdekt dat er uit elke richting in het
heelal rontgen straling op ons afkomt.
Van de meest energierijke component van
deze rontgen achtergrond is inmiddels
vrij zeker dat zij afkomstig is van
quasars en actieve sterrenstelsels op
zeer grote afstanden in het heelal.
Maar de 'zachtere' rontgen straling
wordt in ons Melkweg stelsel
geproduceerd, zo blijkt uit de
verdeling ervan aan de hemel.

ROSAT

Om verschillende redenen werd tot nu
toe altijd aangenomen dat deze zachte
rontgen straling uit de directe
omgeving van de zon afkomstig zou zijn.
Men stelde zich voor dat de zon zich in
een 'bel' van heet gas zou bevinden die
zich uitstrekt tot op een afstand van
hooguit een paar honderd lichtjaar.
Astronomen van het Max Planck Instituut
en van de Pennsylvania State University
hebben nu echter ontdekt dat de zachte
rontgen achtergrond in elk geval voor
een deel van veel grotere afstanden
afkomstig is.

Met de Duitse rontgen satelliet Rosat
werd de verdeling van de rontgen
straling aan de hemel zeer nauwkeurig
in kaart gebracht. Hier en daar bleken
'donkere' plekken in die verdeling voor
te komen. Vergelijking met oudere
waarnemingen van de infrarood kunstmaan
IRAS bracht aan het licht dat een van
die donkere plekken precies samenvalt
met een koude interstellaire wolk van
neutraal waterstofgas en stof in het
sterrenbeeld Draak. De koude wolk houdt
de rontgen straling kennelijk tegen.
Het hete gas dat de rontgen straling
uitzendt, moet zich dus op een grotere
afstand bevinden dan de koude wolk. De
afstand tot de wolk is niet nauwkeurig
bekend, maar bedraagt minstens duizend
lichtjaar.

De onderzoekers, die hun resultaten
twee maanden geleden in het tijdschrift
Nature publiceerden, zijn voorzichtig
met het trekken van algemene conclusies
op basis van dit ene voorbeeld. Het
wachten is op meer van zulke
waarnemingen. Maar als die eenzelfde
beeld te zien geven, wijst dat erop dat
ons Melkweg stelsel door een
uitgestrekte halo van heet gas wordt
omgeven. Dat gas is dan waarschijnlijk
afkomstig van supernova- uitbarstingen.
(Uit: de Volkskrant)

