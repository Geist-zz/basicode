404, maa 22 apr '91

ANTENNE GALILEO HALF UITGEKLAPT

Waarschijnlijk is er iets fout gegaan
met het uitklappen van de antenne van
de ruimtesonde Galileo. Dat heeft een
woordvoerder van de Amerikaanse
ruimtevaart organisatie NASA vorige
week bekend gemaakt. De Galileo, die
anderhalf miljard dollar heeft gekost,
werd in oktober 1989 gelanceerd vanaf
het ruimteveer Atlantis en is onderweg
naar Jupiter, op ruim 800 miljoen
kilometer afstand van de zon. Om deze
gigantische afstand te overbruggen is
een zeer krachtige antenne ontworpen,
die informatie doorseint in een tempo
van 134.000 bits per seconde. Dat komt
overeen met EEN zwart-wit foto per
minuut. Volgens deskundigen zou deze 5
meter hoge, paraplu-achtige antenne
door nog onbekende oorzaak maar
gedeeltelijk zijn opengegaan. Hierdoor
kunnen gegevens over de verre
reuzenplaneet veel minder snel naar de
thuisbasis worden doorgegeven. Ook
kunnen er veel minder foto's worden
doorgeseind. Volgens NASA zegslieden is
de Galileo expeditie hierdoor in grote
problemen gekomen. In 1995 moet de
Galileo in een baan rond Jupiter
terechtkomen om de planeet en zijn vele
manen in detail te bestuderen. Ook zal
een kleine ruimtesonde in de
'dampkring' rond de planeet duiken om
daaraan de eerste rechtstreekse
metingen te verrichten.

PARAPLU-CONSTRUCTIE

De grote schotelvormige antenne zat bij
de lancering opgevouwen als een
paraplu. Kleine motortjes zouden een
schroefmechanisme in beweging moeten
zetten waardoor, net zoals bij een
paraplu, een ring zou worden aangeduwd
zodat het scherm uit zou klappen. Als
dat gelukt was, zou de sonde daarna
veel minder snel om zijn as gaan
draaien, maar uit waarnemingen blijkt
dat dat tegenvalt. Blijkbaar is het
scherm maar gedeeltelijk uitgeklapt. Er
zijn geen aanwijzingen dat de motortjes
defect zijn, wellicht kan men de poging
herhalen. In het ergste geval kan men
zich behelpen met twee kleine reserve
antennes, die echter maar een fractie
van de verlangde informatie binnen
kunnen halen.
(Uit: NRC Handelsblad)

LANCERING SHUTTLE OPNIEUW VERTRAAGD

In februari 1991 had de shuttlevlucht
STS-39 plaats moeten vinden, maar na
het aantreffen van scheurtjes die op
metaalmoeheid zouden kunnen wijzen werd
de lancering uitgesteld. De scheurtjes
werden aangetroffen in twee luiken op
de plaats van de verbindingen met de
externe brandstoftank. Ze zijn bedoeld
om de leidingen aan de kant van de
shuttle af te sluiten wanneer deze tank
wordt afgeworpen en verbrandt in de
dampkring. Wanneer de luiken niet goed
zouden sluiten zou dit in de ruimte
niet veel problemen opleveren, maar bij
terugkeer in de dampkring zou de
shuttle zo goed als zeker verbranden...

Om het shuttleprogramma niet weer
geheel stil te laten vallen, zoals in
de zomer van 1990 al is gebeurd, werd
besloten om STS-39 in te voegen in het
schema na STS-37. Die vlucht vertrok
begin april dit jaar om het Gamma Ray
Observatory uit te zetten. Deze vlucht
is inmiddels al weer anderhalve week
achter de rug, en de voorbereidingen
voor STS-39 zijn nu in volle gang.

GEVOLGEN VOOR LANCEERSCHEMA

Van de zeven oorspronkelijk voor 1991
geplande shuttlevluchten zullen er nu
waarschijnlijk hoogstens zes kunnen
plaats vinden. Een voorlopig schema van
de komende lanceringen maakt nog geen
melding van twee vluchten die dit jaar
hadden moeten plaats vinden. Dit schema
luidt als volgt:

EIND APRIL/BEGIN MEI: STS-39
Tijdens deze missie van de Atlantis zal
de SPAS-satelliet worden uitgezet om
o.a. de door de space shuttle
veroorzaakte verontreiniging in kaart
te brengen.

EIND MEI: STS-40
De Columbia zal vertrekken met het
Spacelab Life Sciences laboratorium aan
boord, waarin het gedrag van het
menselijk lichaam in gewichtloosheid
zal worden bestudeerd.

JULI/AUGUSTUS: STS-43
Het vierde exemplaar uit de TDRS-reeks
van communicatie satellieten zal door
de Atlantis in de ruimte worden
geplaatst. De satelliet is bedoeld voor
communicatie tussen de Aarde en de
shuttle, Hubble Space Telescope e.a.

HALF SEPTEMBER: STS-48
De Upper Atmosphere Research Satellite,
die voor het begin van de winter in de
ruimte moet worden gebracht, zal vanuit
de Discovery worden uitgezet.

(STS staat voor Space Transportation
System, de officiele benaming voor het
space shuttle systeem).

COLUMBIA TERUG VOOR GROOT ONDERHOUD

Een extra moeilijkheid bij het
realiseren van dit schema zal zijn dat
de space shuttle Columbia in de tweede
helft van dit jaar terug zal worden
gevlogen naar de Rockwell fabrieken in
Palmdale. Deze shuttle luidde tien jaar
geleden (12 april 1981) het begin van
het shuttle tijdperk in. Nu zal hij
worden onderzocht op de gevolgen die
dit heeft gehad op zijn (uitwendige)
structuur. Tot ongeveer half 1992 zal
de NASA het moeten stellen met slechts
twee shuttles: de Atlantis en de
Discovery. Dit zal dan ook weer zorgen
voor extra druk op het lanceerschema.
(Yvo Krijgsman)

OZON

Iedereen heeft wel eens van het gat in
de ozonlaag gehoord. Onlangs werden we
weer opgeschrikt door het bericht dat
de laag zelfs sneller slijt dan men op
grond van computer berekeningen voor
mogelijk had gehouden (zie Beeldkrant
403). Deze laag, die zo'n 25 kilometer
boven de aarde hangt, is van het
grootste belang voor het leven hier op
aarde. Bij een tekort aan ozon in de
buitenste lagen van de stratosfeer
dringt er teveel ultraviolette straling
door (afkomstig van de zon). De kans op
huidkanker neemt daardoor flink toe.
Ook kunnen er genetische veranderingen
optreden bij kleine organismen zoals
plankton, waardoor de mogelijkheden tot
vermenigvuldiging afnemen. Aangezien
plankton aan het begin staat van de
voedselketen, is het niet moeilijk zich
voor te stellen wat daarvan de gevolgen
kunnen zijn.

Maar ozon neemt een nogal tweeslachtige
plaats in binnen ons bestaan. Zo
belangrijk als ozon is op grote hoogte,
zo schadelijk is het wat lager bij de
grond. Bij zware onweersbuien komen
grote hoeveelheden ozon vrij. Dit als
gevolg van de elektrische
(ont-)ladingen die dan optreden. Ook
sommige apparaten zijn verantwoordelijk
voor ozon uitstoot, zoals
kopieermachines en laserprinters. Wat
er gebeurt is het volgende: de drum,
dat is de cylinder die door de toner
loopt, wordt onder hoge spanning
elektrisch geladen. Hierdoor hecht de
toner, die tegengesteld geladen is,
zich aan de drum. De toner kan dan
afgegeven worden aan het papier en
ziedaar, de afdruk of kopie is een
feit. Tijdens het elektrisch laden van
de drum wordt echter, onder invloed van
de hoge spanning, uit zuurstof (O2)
ozon (O3) gevormd. Precies hetzelfde
proces vindt bij onweer plaats. Toch
vallen de gevolgen wel mee: de
hoeveelheid vrijkomende ozon is te
gering om in klachten te resulteren.
Bovendien is ozon chemisch instabiel,
en wordt al snel weer omgezet in
zuurstof. Niettemin is het verstandig
om laserprinters in goed geventileerde
ruimten te plaatsen en regelmatig het
filter te vervangen. (met dank aan
Kenneth van Zijl)

PC REPARATIEGIDS: EEN BIJNA-HIT

De Muiderkring heeft een boek laten
verschijnen dat een hit had kunnen
worden als het nog wat uitgebreider zou
zijn geweest. Het heet de PC
reparatiegids en draagt het ISBN-nummer
90-6082-344-3. Het werd geschreven door
R.A. Penfold in het Engels en vertaald
door Johan Smilde. Het boek omvat 175
pagina's en kost f34,-. De
belangrijkste tekortkoming aan de
uitgave is het gebrek aan illustraties.
De gids bevat namelijk tal van
situaties die uitgebreid in de tekst
worden behandeld, maar die met een
enkel tekeningetje veel beter
verduidelijkt hadden kunnen worden. Er
staan maar een tiental illustraties in.

VERBOUWEN VAN EEN PC

PC's en compatibelen zijn eenvoudig uit
te breiden en veel gebruikers willen
dan ook gebruik maken van deze
mogelijkheid om hun computer te
moderniseren en aan te passen aan hun
eigen wensen. Sommige aspecten van
moderniseren kunnen verwarrend zijn. De
gids biedt daarbij een advies en laat u
op begrijpelijke wijze zien hoe u te
werk moet gaan. Er wordt verondersteld
dat u over enige basiskennis beschikt
op het gebied van computers en dat u in
het bezit bent van een PC of kloon (XT,
AT of 80386 machine). Dan geeft het
boek gegevens over geheugen
uitbreiding, het toevoegen van harde
schijven en diskette stations,
videokaarten en monitoren, rekenkundige
coprocessoren, toetsenborden, poorten,
muizen en digitale tekentableau's.

KEURIGE HOOFDSTUKKEN

Dat alles is keurig in hoofdstukken
ondergebracht, maar zoals gezegd,
daarbij zijn zeer spaarzaam
tekeningetjes gevoegd, hoewel toch
juist dat de doe-het-zelver in de
PC-wereld enorm van dienst zou zijn
geweest. Wie zelf wel eens aan zijn PC
geknutseld heeft weet hoeveel valkuilen
er komen opdoemen als je zelfs maar een
kleine uitbreiding verwezenlijkt.
Bekend is dat er in de PC-wereld niets
echt gestandaardiseerd is en dat je
altijd aanloopt tegen stomme zaken als
verkeerde kabeltjes, andere pluggen,
nieuwe uitbreidings kaarten of vreemde
kloksnelheden. Het meeste is in dit
boek goed uitgelegd, hoewel ik wel eens
een helderder uiteenzetting heb gelezen
over de verschillen tussen extended en
expanded geheugen, of wat voor soorten
grafische kaarten er bestaan.

WINDOWS EN HARDE SCHIJVEN

Trouwens, op de eisen die Windows 3.0
aan de PC stelt wordt niet ingegaan,
noch op het feit dat men harde schijven
via verschillende systemen (kaarten)
kan aansturen. Ook de naam van het boek
is niet helemaal goed gekozen.
Reparatiegids suggereert dat men met
behulp van dit boek fouten in de
computer kan opsporen en dat is maar
een luttel onderdeel. In het Engels
heet het boek veel adequater: 'How to
expand, modernise and repair PC's and
compatibles'. En dat is precies waar
het om gaat: begrip zodat kaarten,
poorten en muizen kunnen worden
bijgeplaatst en configuraties kunnen
worden veranderd. Precies ook wat voor
de meeste doe-het-zelvers is weggelegd.
Maar voor twee tientjes en een heleboel
illustraties meer had dit Muiderkring
boek een complete 'referentiegids'
kunnen worden. Het overigens van harte
aanbevolen boek is daarom net geen
echte hit geworden, al staat er
ontzettend veel in. (Hans Janssen)

