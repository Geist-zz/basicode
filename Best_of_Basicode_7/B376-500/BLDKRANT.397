397, maa 25 mrt '91

KOPPELING PR-M7 AAN MIR MISLUKT

Het vrachtschip Progress-M7 werd op 19
maart om ong. 1200 UTC gelanceerd vanaf
Baykonur voor een 2-daagse vlucht naar
het MIR station. Op 21 maart, enkele
minuten voordat MIR en Progress-M7
binnen ons bereik zouden komen, brak de
computer van de Pr-M7 de naderings
operatie af. Dit gebeurde op een
afstand van 500 meter. I.p.v. het
naderings verkeer in de laatste fase in
oml. 29144, 1418-1424 UTC, was te horen
hoe Afanasyev (vanuit basisblok) en
Manarov (vanuit Module-D) de Pr-M7
visueel waarnamen. Manarov had de
indruk, dat de Pr-M7 om zijn as
draaide.

Het moet een grote teleurstelling voor
de betrokkenen zijn, want tijdens de
vlucht van het MIR station (vanaf 19
febr. 1986) zijn alle Progress
naderingen vlekkeloos verlopen. Met de
Modules Kvant-1, Kvant-2 en Kristall
had men wel ernstige naderings
problemen.

OOK TWEEDE KOPPELPOGING MISLUKT

Tijdens de eerste doorgang op 23 maart
in oml. 29175, 1352-1358 UTC, was de
laatste fase van de koppelings operatie
aan de gang. Manarov observeerde de
naderende Pr-M7 door de grote
patrijspoort van Module-D en Afanasyev
volgde de nadering op het scherm van
het systeem Kurs. Totdat beide objecten
achter de horizon verdwenen ging alles
naar wens. Bij het begin was de afstand
173 m, tegen LOS 56 m. De naderings
snelheden lagen rond de 80 cm/sec.

Na LOS was het wachten op de volgende
doorgang. Al gauw werd duidelijk dat
het opnieuw mis was. De TLM en de
bakenzender van Pr-M7 werkten nog en
dus was het vrachtschip nog autonoom.
Ook uit het radioverkeer bleek dat er
iets fout was gegaan. Een opname uit
TsUP bewees, dat het bijna goed fout
ging. Op 5 meter afstand schakelde het
systeem Kurs zichzelf uit en de Pr-M7
schoot rakelings onder MIR door! Pas
daarna maakte Pr-M7 de uitwijk
manoeuvre en vloog even later achter
MIR. Een fatale botsing met het MIR
complex heeft tot de reele
mogelijkheden behoord. Serebrov, die op
TsUP commentaar gaf vlak na de
mislukking, was flink geschrokken. Van
enige paniek bij de bemanning is mij
tot nu toe echter niets gebleken.

OORZAAK PROBLEMEN

Over de mogelijke oorzaak werd in de
rest van de doorgangen uitgebreid
gesproken. Manarov had bij een
ruimtewandeling de indruk gehad, dat
hij iets had geraakt. TsUP ondervroeg
hem nu, omdat men rekening hield met de
mogelijkheid dat Manarov een van de
Kurs-antennes had beschadigd.

Uit het (gebrek aan) radioverkeer op
zondag 24 maart bleek dat de
kosmonauten een rustdag hielden. Het is
nog niet duidelijk wanneer er een
volgende poging tot koppelen zal worden
gewaagd. Het is nu dus afwachten.
Chris v.d. Berg, NL-9165/A-UK3202

JAPAN GAAT RICHTING MAAN

Eind januari 1990 werd Japan de derde
ruimtevaart mogendheid, na de VS en SU,
om een satelliet richting Maan te
lanceren. De satelliet, Muses-A
genaamd, kwam in een langgerekte baan
om de Aarde, waarbij hij in het
uiterste punt tamelijk dicht bij de
Maan kwam. Op 18 maart werd in zo'n
uiterste punt een kleine sub-satelliet
afgescheiden, die op zijn beurt in een
eigen baan om de Maan kwam.

ERVARING OPDOEN

Het Muses-A project was vooral bedoeld
om ervaring op te doen in het navigeren
in de buurt van de Aarde en de Maan.
Bij de verschillende passages van de
Maan werd de zwaartekracht hiervan
gebruikt om de baan van Muses-A te
veranderen. Deze techniek, ook wel
'swing-by' genoemd, zal later gebruikt
kunnen worden om satellieten in een
baan rond andere planeten te brengen.
Ook werden proeven gedaan met
efficiente datatransmissie technieken
voor satellieten op grote afstand van
de Aarde.

LUNAR-A: OPVOLGER VAN MUSES-A

Het Japanse 'Institute of Space and
Astronautical Science' (ISAS), dat het
Muses-A project coordineerde, heeft
onlangs nieuwe plannen voor verder
Japanse maanonderzoek bekend gemaakt.
In navolging van Muses-A moet in 1996
een grotere Japanse satelliet, Lunar-A,
in een maanbaan worden gebracht.
Wanneer deze satelliet zijn baan
eenmaal bereikt heeft zullen zich
hiervan drie sub-sondes afscheiden om
af te dalen naar het maanoppervlak.
Deze sondes zullen tot drie meter in de
bodem doordringen, om vervolgens
metingen te verrichten aan de warmte
geleiding in de maankorst, en vooral
ook naar het voorkomen van
maanbevingen.

ONDERZOEK NAAR MAANBEVINGEN

Bij de Amerikaanse bemande landingen op
de Maan, in het kader van het Apollo
projekt, zijn op zes plaatsen op de
Maan pakketten met experimenten
(ALSEP's) achtergelaten, waarvan onder
andere een seismometer deel uitmaakte.
Hiermee zijn wel enkele maanbevingen,
waaronder kunstmatig opgewekte,
gedetecteerd, maar blijkbaar heeft het
ISAS nadere gegevens nodig over dit
verschijnsel, en dan vooral over de
oorsprong ervan.

Waarom heeft Japan zo'n interesse in
maanbevingen? Japan is op dit moment
hard bezig om zich op te werken tot de
derde ruimtevaart natie in de wereld.
In het prestigieuze ruimtevaart
programma van dit land is ook ruim
plaats ingeruimd voor (bemand)
onderzoek op de Maan, onder andere
vanuit een maanbasis. Niet alleen ISAS
heeft al gestudeerd op de mogelijkheid
van bemande bases, ook het Japanse
bedrijfsleven heeft zich hierop
gestort. E-e-n bedrijf heeft zelfs al
25 man in permanente dienst om een
dergelijk project voor te bereiden,
terwijl een ander de VS heeft
aangeboden om een eventueel onderzoeks
centrum in Florida mede te financieren.
Zware maanbevingen zouden een maanbasis
grote schade kunnen berokkenen, en dit
is waarschijnlijk een van de redenen
voor de Japanse belangstelling...
(Yvo Krijgsman)

OPSTELWEDSTRIJD 'SAMEN NAAR MARS'

Eind vorig jaar werd door de Stichting
Nationale Wetenschapsweek, de Jongeren
WerkGroep van de Nederlandse Vereniging
voor Weer- en Sterrenkunde en de
Volkskrant het startsein gegeven voor
de opstelwedstrijd 'Samen naar Mars'.
Deze was georganiseerd in samenwerking
met de Volkskrant en de Erasmus
Universiteit. Jongeren van 12 t/m 17
jaar werden voor de wedstrijd
uitgenodigd om in een zelf te schrijven
opstel een oplossing te vinden voor een
probleem dat zich voor zou (kunnen)
doen tijdens een bemande vlucht naar
Mars. Ze konden kiezen uit de
onderwerpen:

- gewichtloosheid (bijvoorbeeld het
gedrag van het menselijk lichaam);
- verveling;
- de ruimtegarderobe;
- het (mee te nemen) voedsel;
- Marsvoertuigen;
- voortstuwingssystemen;
- de te kiezen landingsplaats;
- de bemanning van de vlucht;
- het nut van bemande ruimtevaart
(bijvoorbeeld naar Mars).

(INTER)NATIONALE WEDSTRIJD

De hierboven beschreven onderwerpen
konden door de deelnemers op twee
manieren worden uitgewerkt. De
wedstrijd 'Samen naar Mars' was
namelijk gesplitst in twee delen: een
nationaal en een internationaal deel.
Voor het nationale deel ervan was het
een vereiste dat een opstel van
maximaal 500 woorden werd geschreven,
waarin de oplossing voor het gekozen
probleem werd uitgewerkt. De deelname
aan de internationale wedstrijd hield
het schrijven van een werkstuk van
tussen de 3.000 en 10.000 woorden in.
Hierbij moest er wel op gelet worden
dat de bedachte oplossing
wetenschappelijk verantwoord was, en
(dus) in principe uitvoerbaar.

PRIJSUITREIKING IN NOORDWIJK

Op zaterdag 23 maart vond in de
permanente ruimtevaart tentoonstelling
'Noordwijk Space Expo' de uitreiking
van de prijzen plaats. De omlijsting
van deze uitreiking bestond uit enkele
inleidende lezingen, gehouden door
Wubbo Ockels en Chriet Titulaer. Ockels
gaf in een dialezing aan de hand van
zijn eigen ervaringen in de ruimte aan
welke problemen te verwachten zouden
zijn bij een bemande Marsreis. De
lezing van Titulaer hield een korte
presentatie van enkele inzendingen in,
waarbij ook een drietal stellingen naar
voren werd gebracht, waarop later door
enkele juryleden werd gereageerd.

UITSLAG NATIONALE WEDSTRIJD

Voor de nationale wedstrijd waren 95
inzendingen ontvangen, van 48 jongens
en 47 meisjes van tussen de 12 en 18
jaar. Er waren onder deze deelnemers 15
prijzen te verdelen. De hoofdprijs werd
in de wacht gesleept door Michel van
Pelt, die een 'randombal' ontwierp om
de reaktie snelheid van astronauten
tijdens een Marsreis op peil te houden
en tegelijk verveling tegen te gaan.
Uit deze bal zou op een willekeurig
moment een luchtstraal uit een van de
ventielen in de bal moeten komen,
waardoor deze weg zou vliegen. Michel's
ontwerp was technisch geheel
uitvoerbaar, en werd door de jury als
zeer origineel gekarakteriseerd. Het
werd beloond met 500 gulden plus een
schrijfset van de Volkskrant.

AFVAARDIGING INTERNATIONALE WEDSTRIJD

Van de 54 werkstukken voor de
internationale wedstrijd werd dat van
Marloes Mulders als beste gewaardeerd.
Zij doet in haar werkstuk uit de doeken
wat het nut is van de bemande
ruimtevaart naar Mars. Ze stelt een
reis voor bij een constante versnelling
van 1G (=de Aardse zwaartekracht),
waardoor veel medische problemen
voorkomen kunnen worden. Voor deze
versnelling zou nog een geschikte
energiebron gevonden moeten worden,
waarbij Marloes denkt aan een
fusiemotor. Zij meent dat een
dergelijke energiebron eerst op Aarde
moet worden toegepast, zodat een
dusdanige economische verbetering kan
optreden dat een bemande reis naar Mars
verantwoord bekostigd kan worden, uit
bijdragen van vele landen. De titel van
haar werkstuk luidt dan ook: 'Niet
alleen, maar SAMEN NAAR MARS'. Het werd
beloond met 500 gulden en opnieuw een
Volkskrant schrijfset. De drie beste
van de tien bekroonde werkstukken
zullen worden vertaald in het Engels,
waarna ze worden ingestuurd om mee te
dingen naar de hoofdprijs in de
internationale wedstrijd.

'TOGETHER TO MARS'

Deze internationale wedstrijd werd
georganiseerd door de Interplanetary
Society, in het kader van het
International Space Year in 1992. In
dat jaar zal de prijsuitreiking van de
wedstrijd ook plaatsvinden, waarvoor
eventuele Nederlandse winnaars ook
uitgenodigd zijn. De Amerikaanse
ruimtevaart organisatie NASA hoopt uit
de door jongeren bedachte oplossingen
voor enkele van de hierboven genoemde
problemen ook werkelijk nieuwe
(technologische) innovaties af te
leiden die toegepast zullen worden in
toekomstige bemande Marsvluchten.
Daarom was de NASA ook een van de
hoofdsponsors... (Yvo Krijgsman)

SETI

Ondanks berichten dat NASA de deelname
aan het SETI project, het zoeken naar
buitenaardse intelligentie, vrijwel
stopzet, is voor 1992 toch nog een
bescheiden bijdrage in het vooruitzicht
gesteld. Vanaf 12 oktober 1992, de
herdenking van de ontdekking van
Amerika door Columbus (in 1492), zullen
grote radio- telescopen van NASA en
andere instellingen verspreid over de
hele wereld nabije sterren onderzoeken
in een frequentie gebied van 1 tot 3
GigaHertz. Daarnaast zal een algemeen
onderzoek van de hele sterrenhemel
worden gehouden met 34 meter antennes
van NASA, zowel op het noordelijk als
op het zuidelijk halfrond, en wel in
een frequentie gebied van 1 tot 10
GigaHertz. Bij dit laatste project zal
het Ames Research Center de leiding
hebben. Dit jaar (1991) zal het SETI
programma van NASA de beschikking
hebben over een budget van 12,1 miljoen
dollar. (Uit: Space News)

