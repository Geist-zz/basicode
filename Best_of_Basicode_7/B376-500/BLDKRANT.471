471, maa 03 feb '92

MIR: STAKEN IS STIKKEN

Deze stelling moet een rol hebben
gespeeld bij het personeel van de
vluchtleiding op TsUP toen zij met de
gedachte speelden te gaan staken voor
salaris verhoging. Tot staken kwam het
niet, maar men besloot om op 27 jan.
1992, dus de dag waarop het vrachtschip
Progress M11 aan het MIR station moest
koppelen, iets van de onvrede te laten
blijken. Naarmate het bericht over die
actie verder flitste langs de
informatie kanalen werd er telkens, als
bij de BTW, iets aan toegevoegd. Media
in oost en west meldden dan ook dat er
een staking aan de gang was. De feiten
werden op de meest potsierlijke wijze
door elkaar gehutseld: de kosmonauten
zouden gaan staken, de koppeling zou
niet doorgaan, het grondpersoneel was
solidair, enz. Nu de feiten: er werd
actie gevoerd door het TsUP personeel,
dus niet door de kosmonauten. Het was
een waarschuwings actie. De gedachte
aan een staking is er nog wel, maar een
beslissing daarover zal pas op of vlak
voor 11 febr. worden genomen. Er waren
enkele vergaderingen geweest en de
kosmonauten aan boord v/h MIR station
hadden op cryptische wijze hun
solidariteit betuigd. Men volstond met
het versieren van de controle ruimte
met spandoeken, waarop leuzen als: Onze
dienst is kosmisch, ons salaris
komisch. En de vergelijking: topsalaris
is 540 rubel, een kleuterschool kost
520, etc.

Hoofdconstructeur van NPO Energiya,
Yuriy Semyonov, verklaarde het met het
personeel eens te zijn en beloofde
verbetering. Of hij de nodige fondsen
kan lospeuteren is de vraag, al zal de
komst van een Duitse kosmonaut (met een
hoop dollars) misschien helpen. Staken
op 27 jan. was ondenkbaar: de komst van
de Pr-M11 naar MIR, ook met zuurstof en
water, was daarvoor te belangrijk.

PROGRESS-M11 GEKOPPELD

Op 27 jan. 1992 te 0931 UTC koppelde
Pr-M11 na een vlekkeloze nadering aan
de voorzijde van het MIR complex. De
nadering vond plaats in oml. 34014,
0921-0927 UTC. De kosmonauten leverden
in de laatste fase van de nadering geen
commentaar meer, omdat TsUP de
TV-beelden plus de bij de nadering
horende data, genomen vanuit de
naderende Pr-M11, via de route MIR-Luch
zelf kon volgen. Een stukje van de
nadering is ook waargenomen door Peter
Jansen, PE1MQC, die Luch kan ontvangen.

Al tijdens de volgende doorgang (oml.
34015, 1053-1104 UTC) bleek dat de
kosmonauten al in Pr-M11 waren geweest
en hadden geconstateerd dat alles
schoon was. Zij toonden al snel
belangstelling voor het door Payload
systems aangevoerde experimenten
(Biokrist), eiwit- kristallisatie
experimenten, o.a. van de Nijmeegse
universiteit. Tevens werden zaken
aangevoerd die de Duitse kosmonaut in
maart a.s. nodig heeft, alsmede een
deel van de Franse experimenten voor
juli 1992. Dan arriveerden ook nog
onderdelen om enkele slecht werkende
girodyna's te repareren, en natuurlijk
brandstof, zuurstof, voedsel, post etc.
Voor het meevoeren van een terugkeer
capsule was in de Pr-M11 geen ruimte.
Deze bemanning zal geen andere Pr-M
meer ontvangen.

EIWIT-KRISTALLISATIE EXPERIMENTEN

Hierover voerden de kosmonauten veel
gesprekken met een dame op TsUP. Via
Luch is te zien geweest hoe het pakket
met die experimenten door de
kosmonauten werd uitgepakt. Daarbij
waren zelfs de gebruiks aanwijzing en
een certificaat te zien. Op 31 jan.
1992 waren zij druk bezig met het
experimenteren met Biokrist.
Chris van den Berg, NL-9165/A-UK3202

EXPERIMENTEN SHUTTLE GECONTINUEERD

Aan boord van de space shuttle
Discovery zijn de experimenten op
natuurkundig en biologisch gebied in
alle hevigheid voortgegaan sinds mijn
verslag hierover vorige week. De STS-42
missie verliep bijna vlekkeloos, alles
ging zo goed dat de missie zelfs met
een dag verlengd werd! Wel was er een
opvallende tegenslag. Een defect aan
boord zorgde voor de hoogste hoge nood
die men zich kan voorstellen. Wat was
namelijk het geval? De handel waarmee
de WC aan boord moest worden
doorgespoeld had losgelaten. Het zag er
even naar uit dat de bemanning bijna de
hele vlucht de behoeften in plastic
zakjes moest doen, zoals in het
Apollo-tijdperk. Zaterdag 25 januari
lukte het echter om de handel te
vervangen met behulp van een tang. De
WC zorgde al eerder voor problemen, en
er wordt op een nieuw ontwerp
gestudeerd.

FRUITVLIEGJES-EXPERIMENT MISLUKT

Aan boord was een Spaans experiment
waarmee de ontwikkeling van in de
ruimte bevruchte fruitvlieg- eitjes
bestudeerd had moeten worden. Het
gedrag van vliegjes die bij vorige
vluchten waren verwekt bleek af te
wijken van hun Aardse tegenhangers. Ook
bleken de mannelijke vliegjes een
kortere adem te hebben na de vlucht,
terwijl het verblijf in de ruimte voor
de vrouwtjes schijnbaar geen negatieve
gevolgen had.

Eenmaal in een baan om de Aarde bleek
dat de ruimtevlucht voor de
fruitvliegjes een hemelvaart was
geworden. Ze waren overleden aan een
gasvergiftiging in de container waarin
ze opgeslagen waren. Overigens was het
gas niet buiten de container
vrijgekomen.

GROTE INTERNATIONALE BELANGSTELLING

De STS-42 bemanning, en met name de
beide niet-Amerikanen, mochten zich
verheugen in een grote belangstelling
van de pers en officials uit eigen
land. Ulf Merbold (Duitsland) kreeg van
de European Space Agency (ESA)
gelukwensen aangeboden vanwege het
succes van de vlucht tot dan toe, en
Roberta Bondar (Canada) werd
toegesproken door officials van de
Canadian Space Agency. De astronauten
werden verder door president Bush
toegesproken vanaf een bijeenkomst van
de 'Young Astronauts'; hij propageerde
daar een bemande reis naar Mars.

Ook tijdens een persconferentie vanuit
de shuttle op 28 januari stonden de
'buitenlanders' in de belangstelling.
De vragen van journalisten werden
beantwoord in het Engels, Duits en
Frans; de talenknobbel van
ondergetekende (voorzover aanwezig)
werd dus danig op de proef gesteld.

ERVARINGEN EN PROBLEMEN

Op de vraag waaraan zij zich het
moeilijkst kon aanpassen in de ruimte,
antwoordde Bondar dat ze problemen met
haar orientatie had ervaren wanneer zij
vanaf het middeck door de tunnel naar
Spacelab ging. Ze vertelde verder dat
de voornaamste toevoeging van deze
vlucht aan de inhoud van haar nog te
voltooien boek over IML-1 de trucs en
de leuke momenten met haar collega's
aan boord zouden zijn.

Op de vraag wat het belangrijkste doel
voor de NASA moest zijn, antwoordde
Thagard dat het shuttle programma zou
moeten worden voortgezet om zo
geleidelijk via het toekomstige ruimte
station Freedom de weg naar de Maan en
Mars af te leggen.

DRUK WERKSCHEMA ROEPT PROTESTEN OP

Merbold uitte tegen het eind van de
vlucht nogal wat kritiek op de
vluchtleiding, die de astronauten te
druk zou belasten. Merbold wees erop
dat hij en zijn collega's geen machines
waren. Kort daarop kregen de zeven
bemannings leden een uurtje vrijaf, dat
ze vulden met uit het raam kijken, de
favoriete bezigheid van (bijna?) elke
ruimtevaarder...

In schril contrast met Merbold's
protest stond de opmerking van de (met
drie eerdere ruimte vluchten) door de
wol geverfde Hilmers, die opmerkelijk
genoeg vertelde dat hij liedjes zong
voor zichzelf om toch maar wakker te
blijven tijdens de experimenten!

TRILLING GAAT DOOR SHUTTLE

Op hun laatste volledige vluchtdag, 29
januari, werden de astronauten
opgeschrikt door een plotselinge
trilling die door de shuttle ging. De
oorzaak was niet precies bekend, maar
vermoed werd dat het iets met een
brandstofpomp te maken had.

De shuttle was voor deze missie juist
in een positie gebracht waarin hij zo
stabiel mogelijk zijn baantjes draaide.
Dit was gedaan door de staart van de
Discovery naar de Aarde te richten, in
de zogenaamde 'Gravity Gradient
Attitude'. De orientatie van de shuttle
werd zo door natuurlijke krachten in
stand gehouden, waardoor vrijwel geen
correcties met de thrusters meer nodig
zijn. Deze zouden de proeven aan boord
(hebben) kunnen verstoren.

SHUTTLE KEERT HUISWAARTS

Op 30 januari was het tijd om de
experimenten af te ronden en op te
slaan in de diverse delen van de
shuttle. De oorzaak van de trilling was
mogelijk gevonden: er was een
brandstoflek geconstateerd in een van
de stuurmotoren. Het had verder geen
ernstige gevolgen, en dezelfde motoren
werden gebruikt om de aardbaan te
verlaten.

De camera's op de betonnen landingsbaan
van Edwards Air Force Base pikten het
silhouet van de shuttle al twaalf
minuten voor de landing op, en hielden
het ruimteschip in beeld tot het om
17:07 uur Nederlandse tijd de baan
raakte, en een minuut later stilstond.
Na acht dagen, een uur en zeven minuten
was shuttle vlucht STS-42 geschiedenis
geworden.

JAREN VAN RESULTATEN EVALUEREN

Deze ruime week van experimenteren
heeft de betrokken wetenschappers een
grote hoeveelheid gegevens bezorgd, die
zeker maanden, waarschijnlijk zelfs
jaren studie nodig maken. De
uiteindelijke resultaten zullen
algemeen beschikbaar worden gesteld.

In 1994 of 1995 moet opnieuw een
IML-missie van start gaan, maar ook
tussendoor zal het onderzoek met behulp
van Spacelab voortgang vinden. Want,
zoals NASA-official Truly het
uitdrukte: op weg naar Mars zijn er nog
vele Spacelabs... (Yvo Krijgsman)

AMATEUR RADIO VANUIT SPACE SHUTTLE

Tijdens de volgende vlucht van een
space shuttle (in maart) zullen drie
radio amateurs aan boord zijn van de
shuttle Atlantis. Naast twee
Amerikaanse radio amateurs zal de
eerste Belg in de ruimte, Dirk Frimout
ON1AFD, ook aktief zijn als radio
amateur. Tijdens deze vlucht zullen de
amateurs alleen met FM spraak aktief
zijn in de 2 meter band, voor zover ze
daar tijd voor hebben. Omdat de
baanhelling tijdens deze vlucht 57
graden zal bedragen, zal Atlantis elke
dag een aantal passages over Noord
Europa maken en dus ook regelmatig
binnen het bereik van Nederland komen.

PROBLEMEN MET KEPLER BAANPARAMETERS

Sinds begin dit jaar is de wijze waarop
de checksum in de Kepler
baanparameters, afkomstig van
NASA/NORAD, omgaat met plus- tekens (+)
in de parameters gewijzigd. Als gevolg
daarvan kunnen sommige satelliet-
programma's, die baanparameters
automatisch verwerken, nu een
foutmelding geven zodra ze een set
tegenkomen die een plus-teken bevat.
Een voorlopige oplossing is het met
behulp van een teksteditor wissen van
alle plus-tekens.
Nico Janssen, PA0DLO.

LIJNDIENST OP DE RUIMTE

Tussen 1981 en 1991 hebben Amerikaanse
space shuttles ruim 40 vluchten
gemaakt. Meestal zien en horen we
alleen iets van start en landing, die
er steeds ongeveer hetzelfde uitzien.
Maar elke vlucht levert ook prachtige
beelden op, zowel van de aarde als van
het leven in de shuttle zelf. Piet
Smolders, Hoofd van het Artis
Planetarium en tevens ruimtevaart
journalist, verzorgt komende dinsdag 4
februari een avond voorstelling over de
resultaten van 10 jaar ruimtevaart en
ruimteveren. Ook de sterrenhemel van de
maand februari komt op deze avond
uitvoerig aan bod. De avond
voorstelling begint om 20.00 uur. Het
Artis Planetarium, gelegen aan de
Plantage Kerklaan in Amsterdam, is open
vanaf 19.30 uur. De entree bedraagt 10
gulden per persoon.

