478, maa 02 mrt '92

MUITERIJ IN LENINSK

Vorige week brak er plotseling een
muiterij uit in Leninsk, een stad bij
de lanceer basis Baykonur, in
Kazakhstan. De muiterij brak uit onder
militairen van een bouwbataljon.
Aanleiding zou zijn geweest het
schenden van de reglementen. Tijdens de
muiterij vielen 3 doden en vele
gewonden. Enkele kazernes,
dienstgebouwen en voorraad ruimtes zijn
geplunderd en in brand gestoken. Er
werd 35.000 roebel gestolen en een deel
van de muiters is met 17 auto's de
steppe in gevlucht. Speciale infanterie
eenheden hebben de orde hersteld en
doen hun best deze te handhaven. De
justitie van Kazakhstan zal de
schuldigen vervolgen, maar ook is er
een commissie ingesteld, die de
oorzaken van de onvrede moet
vaststellen. Nog voordat dit onderzoek
begon is al door de voorzitter
verklaard, dat de militairen lijden
onder slechte materiele en huisvestings
omstandigheden. Ook is vastgesteld, dat
van de officieren van het bouwbataljon
er niet EEN van Kazakhstanse origine
is.

PERSCONFERENTIE NIEUWE MIR-BEMANNING

De bemanning van de aanstaande vlucht
naar MIR beantwoordde onlangs vragen
van de Russische pers tijdens een
persconferentie in Sterrestadje.
Viktorenko en Kaleri (roepnaam Vityazy)
zullen tot 9 aug. 1992 aan boord van
MIR blijven. Zij gaan op 17 maart samen
met de Duitse kosmonaut Flade en keren
op 9 aug. 1992 terug met een Fransman,
die dan zijn bezoek aan MIR erop heeft
zitten. Over de opdrachten die de
Vityazy tijdens hun missie moeten
vervullen bleef Viktorenko vaag: het
vervangen van delen van de apparatuur,
welke met de 'hulpbronnen' (dus
reserves aan energie, zuurstof etc.) te
maken hebben. Er zijn nog geen plannen
voor het maken van ruimte wandelingen,
tenzij dit dringend noodzakelijk is
voor het functioneren van het station.
De in deze missie voorgenomen r/w-en
zijn dus uitgesteld. Voor onverwachte
r/w-en is de bemanning wel opgeleid.

RUSSISCH-DUITSE MISSIE

Op een vraag onder welke vlag de Russen
zouden vliegen moest Viktorenko het
antwoord schuldig blijven. Hij nam aan,
dat de vlucht zou kunnen worden
genoemd: een internationale missie met
een Duitse kosmonaut. Klimuk, hoofd van
het opleidings centrum, beantwoordde de
vraag: het zou een Russisch-Duitse
missie zijn, omdat het grootste deel
van de voorbereidingen voor deze missie
heeft plaats gevonden op Russisch
territorium, terwijl zowel Viktorenko
als Kaleri de Russische nationaliteit
hebben aangenomen. In plaats van een
vlag krijgen de kosmonauten een embleem
voor de Duitse missie met MIR92 erop.
Ook de boordingenieur Kaleri was van
mening dat onderhoudswerk aan het reeds
vanaf februari 1986 in de ruimte
ronddraaiende MIR-station het grootste
deel van zijn werktijd zal vullen.

DUITSE KOSMONAUT

Flade, testvlieger 1ste klasse van de
Duitse luchtmacht, zal dus na een
opleiding van 1,5 jaar de ruimte
ingaan. Hij is er trots op dit onder
Duitse vlag te kunnen doen en hoopt de
14 experimenten waarvoor hij, geholpen
door zijn Russische collega's,
verantwoordelijk is, zo goed mogelijk
uit te voeren.

De bemanning en hun reserves zullen op
5 maart naar Baykonur vliegen. Daar zal
nog intensief worden getraind, vooral
voor het onder de knie krijgen van het
ruimteschip Soyuz-TM14.
Chris van den Berg, NL-9165/A-UK3202

EUTELSAT STRAALT NAAR RUSSEN

Eutelsat heeft de belangrijke
beslissing genomen om de volgende
satelliet in de II-serie zodanig te
wijzigen dat hij een sterk verbeterde
dekking van Oost-Europa en de landen
van het Gemenebest van Onafhankelijke
Staten (de voormalige USSR) zal geven.
Dat doet men om tegemoet te komen aan
de grote behoefte aan telefoon- en
data- verbindingen vanuit Oost-Europa.
Oorspronkelijk waren al wijzigingen
voorzien op de 5e en 6e satelliet die
nog gelanceerd moeten worden, maar nu
is besloten ook satelliet nummer 4 te
wijzigen, die midden dit jaar zal
worden gelanceerd.

VERBETERDE DOORGIFTE TV

De verbeterde dekking van Oost-Europa
en het GOS maakt het ook makkelijker
voor de EBU (paraplu van Europese
omroepen) om volgend jaar samen te gaan
met de zusterorganisatie OIRT, het
verband van omroepen in Centraal- en
Oost-Europa. Deze zullen beter
bereikbaar zijn. De EBU zal eind van
dit jaar van de Eutelsat-I satelliet
overgaan op vier brede beamstralers op
deze vierde in de II-serie die
gelanceerd moet worden. De raad van
bestuur van Eutelsat is bezig met een
studie om 40 TV-kanalen via twee
satellieten die naast elkaar zullen
komen te hangen te bundelen.

METEOSAT-3 IN DIENST VAN USA

Een overeenkomst tussen NOAA en
Eumetsat heeft ertoe geleid dat de
Europese Meteosat-3 ingezet gaat worden
bij het voorspellen van het Amerikaanse
weer. De weersatelliet vervangt de
Amerikaanse GOES-reeks. Door problemen
met lanceringen is er geen nieuwe GOES
beschikbaar. Meteosat-3 was daarom al
naar 50 gr west gedirigeerd, waar hij
net op tijd arriveerde om de tornado
Bob te observeren. Van daaruit kon hij
nog net door het vluchtleidings centrum
ESOC van ESA in Darmstadt bestuurd
worden.

Nu hij naar 100 graden west zal worden
verhuisd, is er geen direct contact met
het grondstation meer mogelijk. Daarom
zal de Amerikaanse weerdienst NOAA een
relaisstation op Wallops eiland aan de
oostkust van Amerika inrichten. Van
daaruit zullen alle onbewerkte gegevens
naar Darmstadt worden doorgegeven. Ook
commando's naar de satelliet zullen via
deze unieke omweg naar boven worden
gestuurd. Bovendien zullen de foto's
van Meteosat-3 nu ook beschikbaar komen
voor heruitzending op de Meteosat die
boven Afrika op 0 graden het weer voor
Europa in de gaten houdt. Gegevens van
polaire NOAA-satellieten zullen in
Europa via CMS in Lannion (Frankrijk)
verspreid blijven worden.

UARS ONDERZOEKT AFBRAAK OZONLAAG

De eerste resultaten van de Upper
Atmosphere Research Satellite (UARS)
hebben bevestigd dat er een direct
verband bestaat tussen de aanwezigheid
van chloormonoxiden en de afname van
ozon in de bovenste lagen van de
atmosfeer. De UARS is in september 1991
vanuit de Space Shuttle Discovery
overboord gezet en in een baan om de
aarde gebracht. Het is de bedoeling dat
de UARS processen gaat bestuderen die
plaatsvinden in de stratosfeer, de
bovenste laag van de atmosfeer.

Volgens Dr. Carl A. Reber,
projectleider van het UARS programma,
bewijst de satelliet nu al zijn waarde
in het onderzoek naar de afbraak van
ozon en de factoren die daar
verantwoordelijk voor zijn. Dankzij de
UARS is de relatie tussen het voorkomen
van chloormonoxiden en de afname van de
ozonconcentratie in de stratosfeer voor
het eerst hardgemaakt. Chloormonoxiden
vormen zich, doordat CFK's (de
inmiddels beruchte
chloorfluorkoolwaterstoffen) onder
invloed van de hoge UV-straling op zo'n
35 kilometer hoogte worden afgebroken.

MICROWAVE LIMB SOUNDER

De bevindingen van de UARS zijn tot
stand gekomen met de Microwave Limb
Sounder (MLS). Dit apparaat vangt de
hoogfrequente straling op die wordt
uitgezonden door chloormonoxide, ozon,
zwaveldioxide en waterdamp in de
atmosfeer. Uit die hoeveelheid straling
wordt bepaald, hoe groot de
concentratie van de verschillende
stoffen is. Hiermee kan voor ieder van
de genoemde stoffen een concentratie-
en temperatuurprofiel in de atmosfeer
gemaakt worden. Zo'n profiel geeft dan
informatie over hoe het gesteld is met
de gezondheid van de gehele atmosfeer
op verschillende hoogten.

Minister Alders van Milieu heeft
onlangs op een conferentie in Portugal
gepleit voor een sneller verbod op de
produktie van CFK's in Europa. De
Amerikaanse regering wilde eerst
bewezen zien, dat er een verband
bestaat tussen de afbraak van de
ozonlaag en het gebruik van CFK's. Dat
bewijs is inmiddels geleverd. Nu is
Amerika aan zet. (Met dank aan Kenneth
van Zijl)

ZUIVER SILICIUM GEEFT EINDELIJK LICHT

Het Fraunhofer Institut fuer
Festkoerper Technologie (IFT) in
Muenchen is het gelukt om een poreuze
siliciumschijf te ontwikkelen die licht
uitstraalt als er een elektrische
spanning over wordt aangelegd, zo meldt
het jongste nummer van Der Fraunhofer.
Normaal lukt zoiets alleen wanneer
silicium wordt 'gedoteerd', dat wil
zeggen opzettelijk verontreinigd met
atomen van een ander materiaal. Veertig
jaar lang heeft men geprobeerd om
zuiver silicium zo te manipuleren dat
het onder bepaalde omstandigheden licht
zou uitstralen, maar dit was erg
moeilijk te realiseren.

De doorbraak kwam in september 1990
toen de Britse onderzoeker Leigh Canham
poreus silicium bestraalde met
ultraviolet licht. Waarom poreus
silicium WEL licht uitstraalt, is nog
niet duidelijk. Sommigen vermoeden dat
dit komt doordat de geleidingsband en
de valentieband anders t.o.v. elkaar
liggen dan bij normaal silicium. Het
natchemisch proces zou ook een oorzaak
kunnen zijn.

INTERNATIONAAL ONDERZOEK

Inmiddels wordt overal in de wereld aan
licht- emitterend silicium gewerkt. In
Nederland bestudeert het NatLab van
Philips het fenomeen. In Duitsland zou
Siemens al enige successen op dit
gebied hebben geboekt. Onderzoekers van
de Universiteit van Californie in San
Diego hebben een colloidale oplossing
gemaakt, waarin deeltjes van het
poreuze silicium voorkomen. Hiervan
kunnen ultradunne polymeerlagen worden
gemaakt.

Het IFT is er echter als eerste in
geslaagd om over silicium dat m.b.v.
fluorwaterstofzuren en anisotrope
etstechnieken poreus is gemaakt, een
elektrische spanning aan te leggen,
waardoor het licht uitstraalt dat met
het blote oog makkelijk kan worden
waargenomen.

TOEPASSINGEN

Mocht men erin slagen de licht-
eigenschappen van het silicium te
verbeteren, dan lijkt de weg gebaand
voor de ontwikkeling van goedkope
vlakke beeldschermen en supersnelle
opto- elektrische computers, waarbij de
informatie optisch zou kunnen worden
doorgegeven. Poreus silicium zou
misschien al op korte termijn het
relatief dure gallium arsenide kunnen
vervangen, dat nu wordt gebruikt voor
de veel toegepaste licht- emitterende
dioden, beter bekend als LED's. (Uit:
NRC Handelsblad)

