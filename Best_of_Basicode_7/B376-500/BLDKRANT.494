494, maa 04 mei '92

LANCERING ENDEAVOUR

Aanstaande donderdag 7 mei zal de space
shuttle Endeavour gelanceerd worden
voor missie STS-49. De Endeavour, de
nieuwste toevoeging aan de shuttlevloot
en vervanger van de in 1986 ontplofte
Challenger, zal dan zijn ruimtedoop
krijgen. Aan boord zullen de
astronauten Brandenstein (commandant),
Chilton (piloot), Akers, Hieb, Melnick,
Thornton en Thuot (missie specialisten)
zijn.

COMMUNICATIESATELLIET IN HOGERE BAAN

Het hoofddoel van deze prestigieuze
eerste missie van de Endeavour is het
in een geostationaire baan brengen van
een Intelsat-VI. Deze immens grote
kunstmaan is in een lage baan om de
Aarde blijven steken door het falen van
zijn Titan draagraket. De astronauten
Thuot en Hieb zullen nu tijdens een
ruimtewandeling een nieuwe raketmotor
aan de satelliet bevestigen, waarna hij
alsnog de gewenste geostationaire
positie zal kunnen innemen.

RECORDAANTAL RUIMTEWANDELINGEN

In totaal zullen drie ruimtewandelingen
(EVA's) worden uitgevoerd, naast de
eerder genoemde EVA nog twee in het
kader van het ruimtestation- project.
Deze twee EVA's in het kader van
'Assembly of Station by Extravehicular
Activity Methods' (ASEM) zijn bedoeld
voor het uitproberen van nieuw
ontwikkelde technieken, die later voor
het bouwen van het toekomstige
ruimtestation Freedom uit de hiervoor
door de shuttle omhoog gebrachte
elementen zullen worden toegepast.
Nooit eerder zijn tijdens een
shuttlevlucht drie EVA's uitgevoerd.

De periode waarbinnen de lancering kan
plaats vinden loopt van 7 tot 12 mei.
STS-49 moet zeven dagen gaan duren, en
zal eindigen op de luchtmacht basis
Edwards in Californie. (Yvo Krijgsman)

GAT IN MIR-VERBINDINGEN

Tijdens gesprekken met leden van de
vluchtleiding in Kaliningrad kwam naar
voren, dat de voor de veiligheid van de
kosmonauten aan boord van het
MIR-station verantwoordelijke
deskundigen zich zorgen maken over de
lange periodes, waarin geen
radiocontact met MIR mogelijk is. Deze
periode bedraagt, afhankelijk van het
al of niet gebruik kunnen maken van de
twee geostationaire satellieten
(Altair), ongeveer 9 uur per etmaal.
Dit gat in de (zoals dit in het
verleden genoemd werd) 'stabiele en
constante radioverbinding' zou moeten
worden gedicht. Het is ontstaan door
het op 1 jan. 1992 uit de vaart nemen
van de volgschepen. Dat de schepen
zolang in de vaart zijn gebleven -ze
waren eigenlijk al te duur en er werd
teveel dubbel werk gedaan- kwam doordat
niemand het aandurfde de
verantwoordelijkheid te nemen. Zou er
na het verdwijnen van de schepen iets
ernstigs gebeuren, dan zou dit
consequenties hebben voor degenen, die
voor het wegvallen van de schepen
verantwoordelijk waren.

AMATEUR-VERKEER BIEDT OPLOSSING

Naast de zorgen over de lange
radiostilte is er de vrees dat, als
mogelijk gevolg van de onenigheid
tussen Rusland en de Ukraine over de
Krim en de Zwarte Zee-vloot, het
station Yevpatoriya op de Krim wel eens
zou kunnen wegvallen. Als dit zou
gebeuren, hoopt men ergens in
West-Europa, b.v. in Nederland, een
volgstation te vestigen. Maar voorlopig
worstelt men met die 9 uur radiostilte,
die echter niet absoluut is, want het
is altijd mogelijk om in geval van nood
of ernstige moeilijkheden gebruik te
maken van radio- amateur faciliteiten.
In Rusland zijn sleutel figuren op dit
gebied: Leonid Labutin, UA3CR, chef van
het clubstation van het reisbureau
Avonturiersclub, RK3KP, en Sergey
Samburov, RV3DR (n.b. een kleinzoon van
de vermaarde Tsiolkovskiy!). Samburov
werkt bij NPO Energiya, de grote
onderneming die bijna alles bouwt wat
met MIR te maken heeft en ook het
station exploiteert. Hij heeft daar,
zij het met veel moeite, begrip voor
radio amateurisme in de bemande
ruimtevaart weten te kweken. Hij kreeg
zelfs een tijdelijke machtiging voor
een amateur station in de firma voor
een contest i.v.m. de Dag v.d.
Ruimtevaart op 12 april. Hij wil deze
machtiging, de roepnaam was R3K, laten
verlengen en het station inzetten om
radio- amateurs over de hele wereld de
mogelijkheid te geven eventuele
dringende berichten vanuit MIR via de
korte golf en met packet radio naar
Kaliningrad te sturen. Hij heeft mij
gevraagd om deze ideeen alvast
wereldkundig te maken. Sergey is,
evenals zijn vermaarde grootvader, een
doorzetter die, met wat steun uit het
westen, dat kan bereiken wat TsUP en de
MIR bemanning graag willen: 'een
stabiele en constante radioverbinding'.

145.550 MC

Het is velen al opgevallen, dat de
nieuwe bemanning zich tot nu toe nog
niet of weinig via deze frequentie in
radiotelefonie heeft laten horen. Wel
is de frequentie regelmatig in gebruik
voor packet radio. Via dit systeem
hebben zij laten weten in telefonie op
145.550 mc te willen uitkomen, maar dat
dit t.n.t. niet mogelijk was i.v.m. een
grote hoeveelheid dringende
werkzaamheden. Zowel UA3CR als RV3DR
hebben mij verzekerd dat Sasha Kaleri,
U8MIR, zich spoedig als een enthousiast
radio-amateur zal manifesteren.

PLESETSK OF BAYKONUR?

Tijdens een bezoek aan Noord-Rusland
deed Yeltsin op 28 april 1992 even de
kosmodroom Plesetsk (62gr44min NB
40gr18min OL) aan. Hij was daar getuige
van de lancering van de Resurs-F2, een
satelliet voor milieustudies. Mogelijk
werd de Resurs-F2 gelanceerd met een
SL4 (Soyuz-raket). Hij noemde (of:
benoemde) Plesetsk bij die gelegenheid
'Federatief Russisch Raket- en
Ruimtevaart centrum'. Hij opperde
daarbij nog enkele gedachten:
1. Plesetsk zou geleidelijk aan het
werk van Baykonur moeten gaan
overnemen.
2. Het is niet uitgesloten, dat t.z.t.
vanaf Plesetsk ook bemande
ruimteschepen zullen worden gelanceerd.
Vraag is of de ballistische experts het
met dit alles, vooral punt 2, eens
zullen zijn. Immers, Baykonur (45gr
50min NB, 63gr 25min OL) ligt voor veel
lanceringen veel gunstiger. De extra
duw, die een raket van de draaiing van
de aarde meekrijgt, is op lagere
breedten nu eenmaal veel krachtiger.

NAZARBAYEV VERBIEDT LANCERING

Terwijl Yeltsin en zijn begeleiders op
Plesetsk het genoegen smaakten van de
geslaagde lancering van een object voor
vreedzame doeleinden, stond men op
Baykonur klaar om een militaire
verkennings satelliet te lanceren.
Alles was klaar, maar tot het bevel
'pusk' kwam het niet: Kazakhstan's
president Nazarbayev verbood de
lancering. Nog in de buurt van Plesetsk
reageerde Yeltsin (en de bij hem zijnde
bevelhebber van de Raket strijdkrachten
van het GOS, Generaal Ivanov)
geschrokken op dat (min of meer al een
tijdje te verwachten) bericht. Yeltsin
verklaarde, dat de militaire lancering
had moeten gebeuren in opdracht van de
strijdkrachten van het GOS en dat er
z.i. enkele mogelijkheden zijn om het
probleem op te lossen. B.v. het
omvormen van Baykonur in een
gezamenlijke onderneming of het door
Rusland aankopen van een aantal
objecten op Baykonur. Yeltsin is
voornemens de kwestie met Nazarbayev te
regelen tijdens de topconferentie van
het GOS in Tashkent op 15 mei 1992.

ONDERSCHEIDINGEN

Krikalyov is de eerste burger van de
Russische Federatie Rusland, die de
onderscheiding 'Held van de Russische
Federatie' heeft gekregen. Het komt
goed uit, dat deze voor het eerst
toegekende niet-ideologsiche
onderscheiding toevalt aan de enige
kosmonaut die nooit lid van de
Communistische Partij is geweest. Hij
kreeg ook een gouden medaille. Volkov
en de Duitser Flade werden beloond met
de medaille 'Voor de Vriendschap tussen
de Volkeren'.

I.M.B.P.

De afkorting staat voor het Instituut
voor Medische- Biologische Problemen.
Het ressorteert onder het Min. van
Volksgezondheid van de Russische
Federatie, maar is toch een van de
voornaamste peilers onder de Russische
ruimtevaart structuur. Zonder dit
instituut zou er op dit moment van
bemande ruimtevaart in Rusland geen
sprake zijn. Bijna iedere dag is er wel
iets in het radioverkeer te horen, dat
betrekking heeft op iets waarvoor het
I.M.B.P. verantwoordelijk is.

MEDISCHE EXPERIMENTEN

Geleidelijk aan begint het bestaan van
dit instituut en de betekenis ervan
door te dringen tot ruimtevaart
organisaties en wetenschappelijke
instellingen in het westen. Er valt
binnenkort dan ook veel nieuws op het
gebied van internationale samenwerking
te verwachten. Tijdens vluchten van
Amerikaanse space shuttles worden er
experimenten gedaan, die vaak veel
opzien baren, maar die voor het
I.M.B.P. al tot de instituuts
geschiedenis behoren: zo werd b.v.
tijdens een der laatste vluchten
gewerkt met een soort pak om de
bloeddruk in het onderlichaam te
verhogen. In het nieuws kreeg dit
experiment aandacht alsof het een
unieke vinding betrof. In feite zijn
alle kosten en moeite overbodig
geweest: reeds jaren geleden
ontwikkelde het I.M.B.P. de Chibis, een
soort drukbroek, en het is in de
Russische ruimtevaart al enkele
decennia routine om, vooral tegen het
eind van lange vluchten, deze broek toe
te passen om na de landing de
kosmonauten snel weer een 'aardse'
bloedsomloop te geven. Ook zo goed als
alle leefsystemen aan boord van
Russische bemande satellieten zijn door
het I.M.B.P. ontwikkeld.

BIOLOGISCHE EXPERIMENTEN

Het I.M.B.P. heeft natuurlijk het
voordeel, dat het kan experimenteren
met echt lange vluchten, maar dat mag
ook wel, want zonder het I.M.B.P.
zouden die lange vluchten onmogelijk
zijn. Het I.M.B.P. beheert veel
biologische satellieten, bekend i.v.m.
experimenten met allerlei dieren: apen,
ratten, fruitvliegjes, etc.
(Dierenvrienden hoeven zich geen zorgen
te maken: de apen keren kerngezond
terug en gaan dan weer terug naar hun
apenheul in Sukhumi.) Ook de mens zal
nog meer aandacht krijgen, want men is
bezig de vlucht van de Module Medilab
(om te koppelen aan de MIR-2) voor te
bereiden.

BROEIKASSEN IN DE RUIMTE

Met succes wordt door het I.M.B.P.
ge-experimenteerd met broeikassen aan
boord van ruimteschepen en ruimte
stations. Hiermee was men al begonnen
tijdens vluchten met een aantal Kosmos
satellieten, de Soyuzy vanaf Soyuz-16
en aan boord van de meeste Salyuts en
het MIR station. Grote successen boekte
men met de vluchten van Salyut-6 en 7
en aan boord van MIR zijn dagelijks de
kosmonaut- tuinders bezig met hun
'kassen' Svet en Svetoblok. (Er wordt
daar al vanaf begin 1970 met 'substraat
gewerkt', heren Westlanders!)

I.M.B.P. OP DE FLORIADE

Hoe dit gaat, kunnen we nu zelf van
dichtbij zien: het I.M.B.P. is op de
Floriade aanwezig met een kleine
selectie biologische experimenten. Men
komt er door vanaf de ingang rechtsaf
te gaan en langs de tramlijn van HTM
lijn 1 te lopen tot men een goudkleurig
satelliet model ziet. Dit hangt voor
het kassencomplex 'Futurgon' (niet te
verwarren met Futura, dat enkele
kilometers verderop te vinden is). In
de stand is ook iets te zien van ESA,
dus op het gebied van Europese
ruimtevaart. Bij de stand zijn mensen
die uitleg kunnen geven.

Voor wie het nog niet wist: de Floriade
is een enorme tentoonstelling in
Zoetermeer. Het expositie terrein ligt
aan de Gandhiweg. Per trein bereikbaar
via station Zoetermeer. Open t/m 11
oktober 1992, dagelijks van 0930-1900
uur. De entreeprijs bedraagt f.20,-
(voor 65+ f.17,50 en voor kinderen t/m
11 jr f.12,50).

Chris v.d. Berg, NL-9165/A-UK3202

