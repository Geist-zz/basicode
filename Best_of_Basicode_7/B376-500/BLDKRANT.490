490, maa 20 apr '92

ATIS

Per 29 augustus 1992 moeten alle nieuwe
marifoons (VHF radio- installaties voor
de scheepvaart) zijn voorzien van de
automatische zender- identificatie
ATIS, ofwel Automatic Transmitter
Identification System. Het tweetonige
digitale identificatie signaal wordt
automatisch aan het eind van elke
uitzending toegevoegd. De automatische
identificatie volgt ook als de
uitzending ononderbroken langer duurt
dan vijf minuten en wordt daarna elke
vijf minuten herhaald.

ATIS stelt bijvoorbeeld brug- en
sluiswachters in staat om direkt te
zien door wie ze worden opgeroepen. Met
een decodeer apparaat wordt de digitale
informatie op een display omgezet in de
roepnaam van het zendende schip. Voor
bestaande marifoons geldt dat ze over
ruim 4 jaar moeten zijn voorzien van
ATIS. Ook oudere typen kunnen vrijwel
altijd worden voorzien van een
ATIS-printje (afmetingen 2x3 cm), maar
de ingreep is nog vrij duur: 500
gulden. Verwacht wordt dat deze prijs
de komende tijd zal dalen. Ook zullen
alle maritieme portofoons uitgerust
worden met ATIS, al gelden hier
afwijkende termijnen. De invoering van
ATIS moet de efficiency van het
berichtenverkeer verbeteren en het
localiseren van stoorbronnen
eenvoudiger maken. (Chris van Offeren)

STORING OP DE KORTEGOLF

Veel kortegolf luisteraars hebben last
van hinderlijke storingen, die worden
veroorzaakt door elektronische en
huishoudelijke apparaten van buren en
andere omwonenden. Een televisie-
toestel, een spelcomputer of een
loszittende tl-buis in het aquarium
kunnen soms tot aanzienlijke brom- en
ruisstoringen op de kortegolf leiden.
In extreme gevallen kan dit zelfs het
uitoefenen van de hobby geheel
onmogelijk maken. De Europese Commissie
heeft drie jaar geleden een richtlijn
vastgesteld voor de elektromagnetische
compatibiliteit van apparaten. Volgens
deze richtlijn moet alle apparatuur
zodanig worden afgeleverd, dat er geen
storing op andere apparaten kan
ontstaan. Alle EEG-landen zijn
verplicht om de richtlijn in hun
nationale wetten op te nemen. Het gaat
daarbij ondermeer om vastgestelde
grenswaarden voor radiostorings
eigenschappen van apparatuur op
huishoudelijk, medisch, industrieel en
wetenschappelijk gebied, armaturen voor
fluorescentie verlichting, elektrisch
gereedschap en computers. Verder wordt
ook de netvervuiling aangepakt die soms
door huishoudelijke en soortgelijke
apparatuur wordt veroorzaakt. Er steekt
echter een klein addertje onder het
gras, want de nieuwe richtlijn stelt
ook eisen aan de immuniteit van
ontvangers tegen radiostoring.
Informatie over de nieuwe richtlijn en
normen kunt u aanvragen bij de
Hoofddirectie Telecommunicatie en Post
(HDTP), Postbus 450, 9700 AL Groningen,
en het Nederlands Normalisatie
Instituut, Postbus 5059, 2600 GB Delft.
(Michiel Schaay)

KORTEGOLF NIEUWS IN NOS-BBS

Sinds een maand verzorgt de bekende
publicist en luisteramateur Michiel
Schaay een vaste rubriek in het
NOS-BBS: de kortegolf Nieuwsbrief.
Delen uit de brief zullen van tijd tot
tijd in de Beeldkrant verschijnen, maar
wie voortdurend op de hoogte wil
blijven kan het best regelmatig
035-245395 bellen. Michiel heeft
namelijk toegezegd de rubriek
voortdurend up-to-date te houden. Dat
is in een Bulletin Board dat dag en
nacht bereikbaar is uiteraard heel goed
te doen, veel beter dan in periodieken
die bv. eens per maand verschijnen.

Michiel Schaay maakte indertijd naam
door het publiceren van (zeer
betrouwbare) frequentie lijsten en
boeken. Het nadeel van de boeken is
echter dat ze snel achterhaald zijn.
Zeker nu de taak van de korte- en
langegolf zo sterk verandert, wisselen
frequenties en stations bijna per
seizoen. Door regelmatig vondsten en
veranderingen in het BBS te zetten, is
een nieuwe mogelijkheid geschapen die
een veel actueler vorm van informatie
toelaat, in feite 'electronic
publishing'.

Ook Jan Nieuwenhuis, bekend van de
Benelux DX-Club, houdt voor ons
allerlei zaken in de gaten, zoals de
trouwe gebruiker van NOS-BBS zal weten.
Verder vindt u er steeds actuele
zendschema's van Radio Nederland
Wereldomroep (RNW), in speciaal
daarvoor gereserveerde gebieden die
worden beheerd door Rocus de Joode van
het frequentie buro.

KG-NIEUWSBRIEF

Hieronder volgt een samenvatting van de
KG-Nieuwsbrief nummer 3, april 1992.
Alle vermelde tijden zijn in UTC. Voor
Nederlandse zomertijd moet u daar 2 uur
bij optellen.

ALBANIE: Het zendschema voor de
Duitstalige uitzendingen van Radio
Tirana schijnt alweer aangepast te
zijn. Het luidt nu als volgt: van 04:00
tot 04:30 op 7105 en 9530 kHz, van
16:00 tot 16:30 op 5985 en 7105 kHz en
ook nog van 19:30 tot 20:00 weer op
7105 en 9530 kHz.

CUBA: Radio Habana Cuba, kortweg RHC,
heeft test uitzendingen in SSB. Van
20:00 tot 21:00 wordt parallel aan de
reguliere frequentie nu ook op 25800
kHz in upper sideband gezonden. Nu de
avonden langer worden, kan de signaal
sterkte op dit kanaal een mooie
indicatie geven voor de propagatie
condities op hoge kortegolf frequenties
richting Amerika.

WIT-RUSLAND: Het christelijke station
Trans World Radio is officieel erkend
door de regering van de republiek
Wit-Rusland. Of dit betekent dat de
autoriteiten in Minsk in de nabije
toekomst etherfrequenties voor TWR
zullen reserveren, is niet duidelijk.

GEORGIE: Vanuit de hoofdstad Tbilisi
brengt Radio Georgia dagelijks een op
het buitenland gericht programma. Zoals
gebruikelijk zijn deze uitzendingen
tamelijk slecht gemoduleerd, wat de
verstaanbaarheid niet ten goede komt.
Het zendschema ziet er als volgt uit:
van 02:00 tot 03:00 op 6180 kHz, van
05:00 tot 06:00 op 11705 en 12050 kHz,
van 16:00 tot 17:00 op 9825 kHz, en
tenslotte van 18:00 tot 21:00 op 7160
en 11900 kHz. Het ochtendprogramma van
05.00 biedt vermoedelijk de beste
ontvangst mogelijkheden in ons land.

IRAQ EN DE GOLFOORLOG

Sinds de voor Iraq zo desastreus
verlopen Golfoorlog zweeg de
internationale dienst van Radio Baghdad
in alle talen. Het regime van Saddam
Hoessein beschikt nu echter weer over
een Engelstalige dienst op de
kortegolf. Het station heet nu Radio
Iraq International en zendt dagelijks
tussen 23:15 en 02:15 een programma uit
voor Noord- en Zuid-Amerika. De
frequenties zijn 15150 en 17740 kHz.

KOEWEIT: Een deel van het zenderpark
van Radio Kuwait in Sulabiyah is weer
zover hersteld, dat de KG-uitzendingen
in het Arabisch konden worden hervat.
Het station is in de avonduren met een
ouderwets sterk signaal te beluisteren
op 15505 kHz. Wanneer de Engelstalige
programma's weer in de ether zullen
verschijnen, is op dit moment nog niet
bekend. Volgens sommige berichten uit
deze kleine oliestaat zou dat nog wel
eens enkele jaren op zich kunnen laten
wachten. Het ligt echter voor de hand,
dat alles op alles wordt gezet om zo
snel mogelijk weer in de lucht te zijn.

SCHEVENINGEN RADIO IN HET NIEUW

Het Nederlandse kuststation
Scheveningen Radio heeft in het kader
van de invoering van een wereldwijd
maritiem veiligheids systeem een aantal
frequentie wijzigingen doorgevoerd. Op
de langegolf is het station nu op 444.5
en het reserve kanaal 522.5 kHz in
morse te horen. De frequenties voor
SITOR-A op de maritieme middengolf zijn
nu 1608, 1615.5 en 1619.5 kHz, met de
daaraan gekoppelde scheeps frequenties
van resp. 2143, 2150.5 en 2154.5 kHz.
Nieuwe enkelzijband kanalen en daarbij
behorende ontvangst frequenties zijn
1716 en 2060 kHz voor kanaal Bernhard,
1674 en 2099 kHz voor kanaal Dirk, 1713
en 2138 kHz voor kanaal Ferdinand en
tenslotte kanaal Izaak, dat speciaal
bestemd is voor de afwikkeling van
verkeer met buitenlandse schepen, op
1890 kHz met de frequenties 2045, 2048,
2051, 2054 en 2057 kHz.
Met ingang van 1 april is kanaal Eduard
op 3673 kHz uit de dienst genoemen.
Het oproepkanaal Anna blijft
ongewijzigd: 2828 gekoppeld aan 2520
kHz, evenals kanaal Cornelis met resp.
2600 en 1995 kHz.

Tot zover Michiel's Kortegolf
Nieuwsbrief. U kunt over de Nieuwsbrief
corresponderen via ons BBS of
rechtstreeks door contact op te nemen
met Michiel Schaay, Postbus 139, 3940
AC Doorn, tel. 03430-16396.

DX-EN: BOEIENDE HOBBY

Wie vreemd tegen deze mededelingen
aankijkt is waarschijnlijk geen
luisteramateur. Als de wereld van de
korte- en langegolf je echter boeit,
zijn er mogelijkheden om, samen met
anderen, deze boeiende hobby te
beoefenen. Verwacht niet de klankkleur
van Hilversumse FM-zenders, als u die
gewend bent. Een kortegolf ontvanger
levert niet altijd een storingsvrije
ontvangst en heeft ook wel eens last
van interferentie (twee zenders die
elkaar storen).

Kortegolven worden door de aarde en de
ionosfeer weerkaatst, daardoor kunnen
deze golven de hele wereld rond, ook
als ze afkomstig zijn van een
laag-vermogen zender. Maar heeft de
ionosfeer niet de vereiste conditie,
dan ontvang je niets. Daarom is het
geen wonder dat de kortegolf radio niet
zo populair is, hoewel velen tijdens
hun vakantie via de kortegolf
geinformeerd worden door de Nederlandse
Wereldomroep.

BENELUX DX-CLUB (BDXC)

Luisteren naar de kortegolf: vele
radio- amateurs maken er juist hun
hobby van. De KG-luisteraars (de naam
zegt het al) luisteren naar zenders,
waarbij zij, over een zo groot
mogelijke afstand, zelfs zwakke zenders
zo goed mogelijk proberen te ontvangen.
Naar een oude telegrafie afkorting voor
afstand, DX (distance), noemt men dat
DX-en. Over de gehele wereld bestaan
clubs van kortegolf luisteraars
(DX-ers) en voor de Benelux is dat de
Benelux DX-Club, opgericht in 1961. In
die vereniging zijn verschillende
hobbyisten op dit gebied verenigd. In
het clubblad 'BDXC Bulletin' vind je
dan ook langegolf-, middengolf-,
kortegolf-, tropenband kortegolf-, FM-,
30-50 MHz-, Utility- (telex-,
scheepvaart-, e.d.), vliegtuig- en TV-
DX-rubrieken.

Het geeft een kick om lieflijke muziek
te ontvangen van een lokale zender op
een Grote Oceaan-eiland, een vliegtuig
zich te horen melden onderweg van de
USA naar Europa of een schip van wie
weet hoe ver te horen praten met het
thuisland. Om maar niet te spreken van
'onmogelijke' FM- of TV-ontvangst over
hele continenten (bv. Australische TV,
is voorgekomen!).

Nieuwe ontwikkelingen in de DX-wereld
komen voort uit het gebruik van de
computer: b.v. om de radio te besturen,
morse-, telex-, en andere signalen te
decoderen en luistergegevens vast te
leggen.

MEER WETEN?

Zin om inlichtingen over deze boeiende
hobby te ontvangen? Vul onderstaande
bon in. Voor serieus ge-interesseerden
heeft de BDXC een informatie-pakket.
Ook is bij hen het boekje 'Wereld
Reizen per Radio' te verkrijgen, dat u
een flink eind op weg kan helpen met de
hobby. Dit boekje kunt u bestellen door
f11,00 over te maken op giro 429815,
t.n.v. Ledenservice BDXC, Amsterdam.
Het (gratis) inlichtingen-pakket kunt u
aanvragen door onderstaande uitknipbon
af te drukken en op een briefkaart van
60 cent te plakken. Vergeet niet uw
eigen adres te vermelden.

-------------------------
++ Inlichtingen pakket ++
BENELUX DX-CLUB

Postbus 150

5270 AD St Michielsgestel
-------------------------

