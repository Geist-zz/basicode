300, woe 14 mrt '90

JUBILEUM BEELDKRANT: NR. 300!

Vandaag de 300-ste Beeldkrant.
'Radiotekst' is dankzij Hobbyscoop een
begrip geworden. Heeft u zich
gerealiseerd dat alle teksten die in de
Beeldkrant staan niet anders door
Hobbyscoop kunnen worden uitgezonden?
Vier a vijf vellen tekst (met veel
adressen, telefoonnummers en
typenummers van apparatuur) is zelfs
voor een geroutineerde presentatrice
als onze Ingrid Drissen niet op te
brengen. Je zou een soort 'college' op
radio krijgen, saaie, ellenlange
teksten waar niemand naar zou willen
luisteren. Bovendien zouden we voor
zoveel tekst beslist het complete
halfuur nodig hebben en dus geen tijd
meer voor reportages en interviews.

BEELDKRANT NR. 1

Beeldkrant nr. 1 dateert van 4 december
1985. Sindsdien is er veel veranderd
aan de vorm van het 'tekstverwerkings'
gedeelte van de Beeldkrant. Hij is
sneller en veelzijdiger geworden. De
oer-Beeldkrant werd geschreven door dr.
Pieter Vijlbrief. Vele luisteraars
sleutelden eraan sindsdien. De laatste
versie - nu in gebruik - is van
Basicode redakteur Joop Engels, die de
twee-per-weekse krant technisch en
inhoudelijk helemaal verzorgt.

GEEN NIEUWS, GOED NIEUWS?

Over de toekomst van Hobbyscoop is op
dit moment nog geen definitieve
beslissing genomen. De NOS-leiding
'geeft het programma geen prioriteit',
zoals de Haagse Courant berichtte in
een verslag op de wetenschaps pagina.
Hobbyscoop gaat voorlopig door tot
maandag 28 mei. Vanaf juni begint
namelijk de zomer programmering van NOS
Radio, waarin veel reguliere
programma's vervallen. Wel zullen de
woensdag uitzendingen (Radio 1 plus
regionale zenders) doorgaan tot en met
woensdag 13 juni.

FIRATO IN AUGUSTUS

In augustus zijn er zeven Hobbyscoop
uitzendingen gepland rondom de Firato,
te beginnen op woensdag 8 augustus. In
samenwerking met het muziekprogramma
'Akkoord' worden dan studio- en live
programma's van de Firato uitgezonden:
een combinatie van informatie en
swingende muziek. Die uitzendingen
duren een uur, zowel op de maandagavond
(20.30-21.30 uur, Radio 5) als de
woensdagavond (19.00-20.00 uur, Radio
1). En natuurlijk hopen we u tijdens de
Firato (vrijdag 24 augustus t/m zondag
2 september in de RAI te Amsterdam) op
onze stand tegen te komen!

1500 PROTESTBRIEVEN

Inmiddels hebben ruim 1500 luisteraars
een protestbrief geschreven naar de
NOS-radio directie, met als motto:
HOBBYSCOOP MOET BLIJVEN! Onze
hartelijke dank daarvoor, en we hopen
er nog wat meer te mogen ontvangen!

Uit de inzendingen hebben we de tien
meest originele geselecteerd. De
inzenders belonen we met de enige echte
Hobbyscoop Compact Disc, ook wel bekend
als 'The Best of Basicode nr. 5', met
daarop ruim 750 kilobytes aan Basicode
programmatuur. De winnaars zijn:

- H. Stam, Voorthuizen
- N. Niessen, Budel Dorplein
- H. Henseler, Assen
- Th. Maurer, Oberhausen (BRD)
- C.W. Verhagen, 't Harde
- G. v.d. Wal, Assendelft
- J.C. Beerens, Oostburg
- F. Christoph, Druten
- J. Jonkman, Groningen
- M. Janssen, Wijngaarden

Alle prijswinnaars worden van harte
gefeliciteerd, en... de CD is onderweg!

NIEUW VERTAALPROGRAMMA VOOR MS-DOS

Sinds enige jaren bestaat er een
Basicode vertaalprogramma voor de
IBM-PC en de meeste clones en
compatibles. Helaas echter werkt dit
programma niet op AT-computers (met
processor van type 80286 of hoger), en
is het bovendien vrij traag. Daarom
heeft de auteur Bob Niewold hard
gewerkt aan een nieuwe versie die wel
op AT's werkt, en veel sneller en
gebruikers vriendelijker is. De nieuwe
versie is bijna klaar voor
verspreiding. Hoewel de officiele
presentatie pas tijdens de Firato
plaatsvindt, zullen we het
vertaalprogramma al eerder in omloop
brengen. Daarover binnenkort meer...

COMPUTERVIRUS IN STEMBUSSTRIJD

Groen Links heeft in zijn campagne voor
de gemeenteraads verkiezingen een
computervirus ingeschakeld. Het gaat om
een zeer besmettelijk doch ongevaarlijk
virus, zo heeft de partij verklaard. De
gebruiker van een besmette computer
ziet tot zijn of haar ergernis ieder
half uur een boodschap van Groen Links
op het scherm verschijnen: 'Stem
beslist Groen Links', zo luidt de
tekst.

Het virus is zodanig ontworpen dat het
in de week voor de verkiezingen actief
wordt. Daarna verliest het zijn
werking, maar volgend jaar duikt het
weer op bij de Statenverkiezing. 'Het
campagnemiddel van de toekomst', aldus
Groen Links. (Uit: NOS-Teletekst)

GERAFFINEERD COMPUTERVIRUS ONTDEKT

Computer experts uit de Verenigde
Staten zijn bezorgd over een nieuw type
computer virus dat gevonden is op
enkele IBM- en compatible pc's en dat
enorme schade kan aanrichten. Het virus
is een van de meest verfijnde die tot
nu toe ontdekt zijn. Door de complexe
programmeer techniek wordt het niet
opgemerkt door de huidige virus
detectie programma's.

De twee variaties die men ontdekt heeft
worden 1260 en 4096 genoemd. Deze
versies schijnen tot nu toe
ongevaarlijk te zijn. Men vermoedt dat
ze in circulatie zijn gebracht om te
testen hoe ze zich gedragen in een
echte situatie. Geruchten gaan dat er
een derde virus in omloop gebracht gaat
worden dat de eerste twee virus
programma's omvormt tot gevaarlijke
virussen die veel schade kunnen
aanrichten.

De twee virus programma's kunnen virus
detectie programma's om de tuin leiden
door het onderscheppen van de toegang
tot de data op de harde schijf en het
veranderen van data zodat het lijkt
alsof er geen virus aanwezig is. Het
virus kan de aktiviteiten van de
computer voortdurend in de gaten houden
en kan zichzelf gemakkelijk verborgen
houden.

Een interessant aspect van het 1260
virus is dat het gedeeltelijk
versleuteld is, waarschijnlijk om het
ontwerp te verbergen. Het bezit de
ongebruikelijke eigenschap om een
versie van zichzelf te produceren die
uniek is voor de pc die erdoor
geinfecteerd wordt. Door deze
eigenschap is het moeilijk te
ontdekken, omdat de huidige virus
detectie programma's berusten op het
vinden van een specifiek virus van
bekende omvang. De steeds verfijnder
ontworpen virus programma's zullen in
staat zijn om duizenden computers te
infecteren voordat verbeterde virus
detectie programma's zullen zijn
geschreven. (Uit: Computable)

OVERKOMSTEN MIR

De overkomsten van het MIR complex
liggen nu in de nachturen. In deze
dagen tussen 2100UTC en 0600UTC.
Geleidelijk verschuiven deze naar
vroegere tijdstippen zodat binnenkort
weer radioverkeer hoorbaar zal zijn in
de avond uren. Niet lang daarna zullen
er weer avond doorgangen zijn, die (bij
helder weer) visuele waarnemingen
mogelijk maken.

Na het vastmaken van Progress-M3 aan
MIR op 3 maart 1990 was er nog enkele
dagen radioverkeer tijdens 1 of 2
doorgangen in de vroege ochtend. Op 8
maart 1990 deelde Serebrov tijdens oml.
23234, 0720UTC, mede, dat zij die dag
het werk met de Progress-M3 wilden
afronden. Over het werk in de naaste
toekomst bestaat nog enige onzekerheid.
Er is wat gelegenheid voor routine werk
met camera's en telescopen alvorens een
drukke tijd aanbreekt: eerst het
afstoten van de Progress-M3 en daarna
de Soyuz-TM9 weer overzetten van de
voorste naar de achterste axiale
koppelpoort. Dit om de voorste poort
vrij te maken voor de begin april aan
te koppelen Module-T.

RUIMTEWANDELING

In de plannen was voor deze bemanning
geen ruimtewandeling opgenomen, maar de
mogelijkheid bestaat, dat er toch een
zal worden gemaakt. Dit om iets te doen
aan de beschermlaag rond de S-TM9. Deze
zou gedeeltelijk zijn losgeraakt en
moet weer worden aangebracht. Dit is
n.a.w. geconstateerd tijdens het
overzetten van de S-TM9 op 21 febr.
'90. Na het overzetten moesten de
kosmonauten enkele malen waarnemingen
van de S-TM9 doorgeven aan TsUP. Veel
informatie kwam hier niet uit. Het
losgeraakte deel van deze beschermlaag
diende de landings capsule te vrijwaren
van beschadigingen door
micrometeorieten en van stralings
invloeden.

TERUGBESCHOUWING

1. Tijdens het overzetten van de S-TM8
op 12 dec. 1989 en van de S-TM9 op 21
maart 1990 werd door de Soyuzy van
achteren naar voren gevlogen. Dus de
tot nu toe gevolgde procedure - het 180
gr. draaien van het MIR-complex,
terwijl de Soyuz blijft wachten - werd
nu niet toegepast. Dit i.v.m. de
grootte en asymmetrische vorm van het
enorme complex.
2. Na de baancorrecties op 17 en 18
jan. 1990 was de baan: ap: 413, per:
385 KM, oml. tijd 92.49 min. Hierna
zijn geen correcties meer geprobeerd.
Inmiddels is de baan door de
natuurlijke drag weer wat lager. Op 3
maart ap: 405, per: 382 KM. oml. tijd:
92.3 min.
3. De veronderstelling (van een
russische r/v journalist) dat Module-T
Kvant-3 genoemd zal worden is
achterhaald. Als ruimteobject zal de
Module-T de geschiedenis ingaan als
KRISTALL.
Chris v.d. Berg, NL-9165/A-UK3202

PROEFNUMMER

Veel scanner- en zend- en luisternieuws
ontlenen wij aan Radio Amateur Magazine
van onze medewerker Willem Bos. (Willem
werkte al voor Hobbyscoop voor het blad
gesticht werd). Je kunt het blad
beschouwen als een soort gedrukte
Hobbyscoop. In samenwerking met RAM
daarom onderstaande bon voor Hobbyscoop
luisteraars die ook wel eens een
compleet uitgewerkte test willen lezen.

===================
Aan: NOS-HOBBYSCOOP

Gratis proefnr. RAM

Postbus 1200
1200 BE   Hilversum
===================

