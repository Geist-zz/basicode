367, maa 10 dec '90

LUCHTVAART COMMUNICATIE (5)

In dit deel wat meer over procedures
van het radar geleide luchtverkeer. In
de lucht maakt men, net als op de
grond, gebruik van wegen. Uiteraard
zijn die niet keurig afgebakend met
hectometer paaltjes. Ze hebben ook nog
een extra dimensie t.o.v. aardse
snelwegen. Ook de luchtwegen worden
aangeduid met identifiers. Deze bestaan
altijd uit een kleur, soms voorafgegaan
door een aanduiding van de hoogte
(Upper/Lower) en soms gevolgd door een
aanduiding van de positie
(South/North). Veel luchtwegen zijn
slechts bestemd voor eenrichtings
verkeer. Ze zijn dan opgesplitst in een
South en een North, of een East en een
West.

LIJNEN TUSSEN BAKENS

De luchtwegen zijn veelal lijnen tussen
diverse radio bakens op de grond (die
zenden uit in de band tussen de 108 en
116 MHz AM). Positie rapporten geven
meestal een baken en een Flight Level,
gevolgd door het volgende baken. Op
kruispunten van luchtwegen bevinden
zich ook vaak reporting points, die
soms in een positie rapport gemeld
worden.
Enkele veel gebruikte bakens in onze
regio:
SPL Schiphol
SPY Spijkerboor (bij Alkmaar)
EEL Groningen/Eelde
RKN Rekken (Oost Nederland)
HSD Haamstede (Zeeland)
RTM Rotterdam
Vluchten richting Scandinavie gaan vaak
naar het baken Vesta.

In de spitsuren (07.00-09.00 en
18.00-20.00 uur) worden vaak de exacte
routes aangehouden, daarbuiten proberen
veel vliegers iets te regelen met een
'direct routing', dan wordt er
afgeweken van de normale routes om
grote stukken af te snijden en zo tijd
te besparen.

MILITAIRE LUCHTVAART

Over de militaire luchtvaart
communicatie valt weinig meer te
zeggen. De procedures zijn dezelfde als
voor de burger luchtvaart. Uiteraard
komen hierbij nog de specifieke
militaire zaken als gevechts leiding
etc., maar die vallen onder een ander
regime.
Gezien eerdere ervaringen met lieden
die militaire frequenties hebben
gepubliceerd geen overzicht daarvan.
Mensen die belangstelling hebben raad
ik aan contact op te nemen met ons, of
een of andere spotters vereniging.
Meestal zijn daarbij wel enkele leden
die het volledige radioverkeer kennen.
Zij kunnen u op weg helpen op dit
terrein.

De meeste militaire vluchten worden
onder missie-nummer gevlogen. Dit
bestaat uit 4 cijfers. De vluchten gaan
meestal naar de Noordzee om daar
oefengevechten te houden, of naar een
van de beide ranges Vlieland of
Terschelling. Respectievelijk Cornfield
en Jackpot. Ze worden altijd tot het
operationele gebied begeleid door de
militaire verkeers leiding. In
Nederland is dat het station Dutch Mil
(staat voor 'military'). Daarna wordt
overgedragen aan de gevechts leiding of
de range waar men oefent.

BANDBOX

Net als Dutch Mil is de gevechts
leiding BandBox gevestigd in Nieuw
Millingen. Deze geeft aan de
deelnemende toestellen informatie over
de vijand, koersen, hoogtes etc. Ook
kan de terugvlucht naar de thuisbasis
door Bandbox geregeld worden. Men werkt
op vele frequenties in de UHF band. Al
deze frequenties hebben een eigen
codenummer ter aanduiding. Dit zijn de
zog. TAD nummers. Ook hierover dezelfde
opmerking als boven.

Op 264.0 MHz (TAD438, Bandbox Main)
worden allerlei zaken afgehandeld die
niet rechtstreeks met de missie te
maken hebben. Ook worden er op dit
kanaal vaak plannen gesmeed met E3A
AWACS toestellen. Dit zijn vliegende
gevechts leidingen, gestationeerd op de
Duitse NATO basis Geilenkirchen.

CALLSIGNS

De gevechts missies worden meestal
gevlogen met een callsign waaruit veel
is af te leiden. Deze bestaat uit 2
letters, 2 cijfers en eventueel nog een
volgletter, bv. AJ16B. AJ geeft aan dat
het om de basis Leeuwarden gaat, hier
staan F16's gestationeerd. We weten dus
al dat het om een F16 moet gaan. De
cijfers geven het registratie nummer
aan (er wordt gebruik gemaakt van een
vaste lijst). In dit geval betreft het
de J-270, een F16B tweezitter van het
323 Squadron.
Adder onder het gras is de B aan het
eind: deze geeft aan dat het
aanvoerende toestel de J-270 is, en dat
dit de nummer twee van de missie
betreft. Niet de J-270 dus.

Een overzichtje van de codes:
AG Volkel (F16)
AJ Leeuwarden (F16)
AK Soesterberg (F15, USAFE)
AL Bevekom (F16, Belgie)
AM Twente (F16)
HH Eindhoven/Gilze Rijen (NF5 + F16)
LA Bitburg (Duitsland, F15, USAFE)
HG Wittmundhafen (Duitsland F4F)
Bij de Amerikanen geven de twee cijfers
niet het individuele toestel aan maar
de missie.

Andere veel gebruikte callsigns:
Cobra, Diana, Blast, Polly (F16
Leeuwarden)
Lion, Cowboy (F16 Twente)
Redskin (F16 Eindhoven)
Bonzo (F16 Volkel)
Pony (F4F Hopsten, Duitsland)
Quasar, Pistol, Cagey, Wolf (F15
Soesterberg)
(met dank aan Bart Hoekstra)

ASTRO-1 VLUCHT VERLOOPT VOORSPOEDIG

De huidige vlucht van de space shuttle
Columbia verloopt bijna geheel volgens
plan. De zeven bemannings leden zijn in
tweeploegen dienst bezig met
waarnemingen in ultraviolet licht en
rontgen straling.

Zo werden de instrumenten gericht op
een witte dwerg. Witte dwergen zijn het
restant van een ster die na zijn
brandstof te hebben 'verstookt' ineen
is gekrompen. Ook de Zon zal zijn leven
als een witte dwerg eindigen, nadat hij
eerst zal zijn opgezwollen tot een
'rode reus'. Witte dwergen zijn enorm
compact; een theelepeltje materie ervan
zou al ruim een ton wegen... Witte
dwergen hebben ook wel de bijnaam
'diamant sterren', omdat koolstof in de
ster enorm is samengeperst, zoals ook
het geval is in een diamant. Het is
voor het eerst dat dit soort sterren
uitgebreid wordt onderzocht in
ultraviolet en rontgen.

Naar verwachting zal de missie nog vele
spectaculaire waarnemingen opleveren.
Niet alles loopt echter van een leien
dakje. Vanwege slecht functionerende
computers moeten de telescopen voor een
deel met de hand gericht worden. De
tiendaagse Astro-1 missie ging op 2
december van start. De landing zal
plaats vinden op de baan van de
luchtmacht basis Edwards in Californie.
(aldus Yvo Krijgsman)

AKTIEVE VULKANEN OP VENUS?

Recente waarnemingen van de verkenner
Magellan, die het oppervlak van Venus
met behulp van radar in beeld brengt,
hebben nieuwe aanwijzingen opgeleverd
voor het voorkomen van aktief
vulkanisme op die planeet. In 1978
waren er al eerder aanwijzingen dat
zich vulkanische uitbarstingen
voordeden op Venus. Toen de verkenner
Pioneer Venus Orbiter daar aankwam,
trof hij een flinke hoeveelheid van het
gas zwaveldioxide aan in de atmosfeer.
In de jaren daarna nam deze hoeveelheid
echter af met zo'n 90%. Hieruit werd
afgeleid dat er kort voor de Orbiter
aankwam een grote vulkaan uitbarsting
was geweest, waarbij veel zwaveldioxide
was vrijgekomen. Bovendien werd boven
gebieden waar eventueel aktieve
vulkanen verwacht werden, grote bliksem
activiteit aangetoond. Op Aarde doet
zo'n activiteit zich in sterke mate
voor boven uitbarstende vulkanen.

Magellan heeft nu op zijn radaropnamen
vulkaan kraters laten zien, met
lavastromen die heel jong lijken. Het
is echter nog niet onomstotelijk
aangetoond dat deze lava pas onlangs
werd uitgestoten. Mogelijk zullen
nieuwe Magellan- opnamen van hetzelfde
gebied veranderingen laten zien in de
lavastromen, waardoor bewezen zou zijn
dat deze vulkanen ook nu nog actief
zijn.

Ook metingen van de Orbiter hebben
nieuwe aanwijzingen opgeleverd. Opnieuw
deed zich grote bliksem activiteit voor
boven 'verdachte gebieden'. Verder
onderzoek van zowel de Orbiter als
Magellan zal licht moeten werpen op het
voorkomen van actief venusiaans
vulkanisme. Mocht dit er nog zijn, dan
is Venus hiermee het vierde
hemellichaam waarop dit is aangetoond,
na de Aarde, Io en Triton. (met dank
aan Yvo Krijgsman)

HUBBLE SPACE TELESCOPE

Er is een probleem met de stabilisatie
van de stand van de telescoop. Tijdens
de passage van de dag- en nachtgrens
(iedere omloop 2x) trilt de hele
satelliet omdat de zonnepanelen dan
plotseling de overgang van veel energie
opnemen naar alleen maar energie
afstaan als een 'schok' ervaren. De
trilling was wel verwacht maar blijkt
groter dan men dacht. Men probeert dit
probleem op te lossen door nieuwe
computer software waarbij de satelliet
kan anticiperen op de trilling en ze
gedeeltelijk ongedaan kan maken.

STERSENSOREN GEVEN PROBLEEM

Een ander klein probleem is het feit
dat de stersensoren voor het richten
van de telescoop minder goed werken dan
verwacht. Ook dit probleem probeert men
met aanpassing in de software aan te
pakken. Tot de vervanging van diverse
instrumenten in 1993 kan men met de
Space Telescope niet dat werk doen wat
men er oorspronkelijk mee wilde doen,
maar er blijft een enorm potentieel
voor ontdekkingen en zinvolle
waarnemingen op allerlei terrein.

FAINT OBJECT CAMERA

Met de Faint Object Camera (FOC) is
Pluto met Charon gefotografeerd, zeer
fraai van elkaar gescheiden. Pluto
lijkt ten opzichte van Charon iets
groter dan tot nu toe gedacht was. Maar
dat kan liggen aan het reflektie
vermogen van het oppervlak: Pluto is
bedekt met methaanijs en daardoor
witter dan Charon, die vooral met het
minder heldere waterijs bedekt schijnt
te zijn. Op grond van dit soort beelden
van de 'dubbelplaneet' hoopt men de
parameters van de baan beter te leren
kennen, en kan men mogelijk zelfs de
massa en dichtheid van de afzonderlijke
hemellichamen bepalen. (Uit:
Informatieblad Stichting De Koepel
Utrecht)

'STER VAN BETHLEHEM'

Van 15 december tot en met 6 januari
wordt in het Amsterdamse Artis
Planetarium weer de Kerst voorstelling
'de ster van Bethlehem' vertoond. In
dit traditionele programma, dat vorig
jaar in de maand december zorgde voor
een verdubbeling van het aantal
bezoekers, wordt ingegaan op de vraag:
'Wat was de Ster van Bethlehem?'. Met
behulp van de grote Zeiss sterren
projector wordt tweeduizend jaar terug
gereisd in de tijd. Op de grote koepel
van de planetariumzaal verschijnt dan
de sterrenhemel zoals die eruit zag ten
tijde van Christus' geboorte. In het
half uur durende programma passeren de
verschillende mogelijke verklaringen
van deze ster de revue. Ging het om een
komeet, de explosie van een ster aan
het eind van zijn bestaan of om een
bijzondere samenstand van heldere
planeten? Tijdens de voorstelling
blijkt dat er rond Christus' geboorte
inderdaad sprake was van een zeer
zeldzaam sterrenkundig verschijnsel.
Ook wordt duidelijk dat Christus
waarschijnlijk twee jaar voor het begin
van onze jaartelling ter wereld is
gekomen.

VOOR HET HELE GEZIN

'De Ster van Bethlehem' is bij uitstek
een familie- programma, niet alleen
informatief maar ook zeer sfeervol. Ook
de expositie ruimte rond de koepel van
het planetarium zal de sfeer van
Kerstmis uitstralen. Gedurende genoemde
periode zal 'de Ster van Bethlehem'
dagelijks elk heel uur worden vertoond
van 10 tot en met 16 uur. Dinsdag 1
januari 1991 gedurende de avond
voorstelling van 20.00 uur zal dit
programma ook centraal staan.
Het Artis Planetarium bevindt zich
naast de hoofdingang in Artis aan de
Plantage Kerklaan in Amsterdam.

