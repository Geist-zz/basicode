362, maa 19 nov '90

LUCHTVAART COMMUNICATIE (DEEL 4)

Vorige week kwam uit de VS het bericht
dat er nog eens 100.000 (honderd
duizend!) militairen naar het Golf
gebied zullen vertrekken. Als dat
doorgaat zal er de komende tijd weer
het nodige verkeer te beluisteren zijn.
Als overigens onverhoopt toch een
oorlog zal uitbreken in het gebied, dan
zal ook het transport naar de regio
weer toenemen voor de aan- en afvoer
van munitie, gewonden en nieuw
personeel en materieel. Zeker is dat
dan de radio wegen weer overvol zullen
zijn.

In dit vierde deel uit de serie geven
we een aanvulling op eerdere
AIRRADIO's. Enkele frequenties zijn nog
niet genoemd:
4747  Lajes
2899  Shanwick/Santa Maria/Gander
2962  idem
Ook nu weer: alle frequenties in
kHz/USB. Deze frequenties worden
hoofdzakelijk 's nachts en vroeg in de
ochtend gebruikt.

KORTE AFSTANDS RADIO VERKEER

In heel Europa wordt het luchtverkeer
geleid met behulp van verfijnde radar-
en communicatie apparatuur. Daar het
hier meestal gaat om relatief korte
afstanden wordt veelal gebruik gemaakt
van VHF (108-136 MHz) en door het
militaire (fighter) verkeer van UHF
(220-440 MHz). De controle centra zijn
ook opgesplitst in burger en militair.
Dit houdt overigens niet in dat er op
burger frequenties geen militaire
toestellen te horen zijn en andersom.

De splitsing is hoofdzakelijk gemaakt
op basis van vlucht-routes. Veel
militair transport verkeer maakt
hoofdzakelijk gebruik van
burger-routes, en is dan ook gewoon op
de VHF band in contact met de verkeers
leiding. Iets minder frequent is dit
ook andersom het geval (zoals bijv. bij
de NLM-Cityhopper vluchten naar de
militaire bases Eindhoven en Twente),
waarbij overigens VHF-frequenties
worden gebruikt omdat burger toestellen
nooit militaire communicatie apparatuur
aan boord hebben.

EUROPEES LUCHTRUIM

Het Europese luchtruim wordt nog steeds
voornamelijk gecontroleerd door
nationale verkeersleidings centra,
zoals Amsterdam, London, Brussel,
Dusseldorf, etc. Alleen het verkeer
boven Flight Level 300 (zie voor meer
info een van de eerdere afleveringen)
wordt door Eurocontrol afgehandeld. Dat
is een gezamenlijk centrum van
voornamelijk Denemarken, Nederland,
Duitsland en Belgie. Lokatie van dit
centrum is Maastricht.

FREQUENTIES

De volgende frequenties zijn in onze
omstreken goed te ontvangen:
125.75  Amsterdam sector West
129.3   Amsterdam sector Noord
124.875 Amsterdam sector Oost
123.85  Amsterdam sector Zuid
124.3   Amsterdam Information *
121.2   Amsterdam Approach
        (nadering Schiphol)

134.375 Maastricht sector Nederland
135.45  Maastricht sector Noordzee
        (richting Scandinavie)
133.25  Maastricht sector Noord
Duitsland
132.35  Maastricht sector Belgie

126.05  Copenhagen

121.5   Noodfrequentie
(Alle frequenties in MHz)

* Amsterdam information wordt overdag
voornamelijk gebruikt door laagvliegend
klein onregelmatig verkeer
(sportvliegtuigjes, helicopters etc.).
's Avonds na ongeveer half negen lokale
tijd wordt het zo rustig dat alle
sectoren samengevoegd worden tot een
grote, die dan van dit kanaal gebruik
maakt.

VLIEGTUIG AANDUIDINGEN

Veel maatschappijen vliegen met de
firma-naam als call sign, bijv
KL(M)113. Een en ander komt overeen met
vluchtnummer. Er zijn enkele
uitzonderingen, meestal om het de
verkeersleiders makkelijker te maken.
Bijv. omdat de kisten lager, langzamer
of sneller vliegen dan het overige
verkeer, bijv.
Speedbird = British Airways Concorde
(snel)
City = City Hopper (Friendship bv.
langzaam).
Uiteraard zijn er nog veel meer van
deze call signs, als er vragen over
specifiek gehoorde roepnamen zijn
verneem ik dat graag.

In een volgende aflevering ga ik wat
dieper in op zaken als procedures,
woordgebruik etc. Ook zal ik nog
aandacht besteden aan de UHF sector.
Mocht je speciale wensen of interesses
hebben, laat het dan even weten aan
Bart Hoekstra in Leeuwarden. Je kunt
een bericht achterlaten in de NOS-Fido
databank (tel. 035- 45395) of schrijven
naar Scoop's Postbus 1200.

MILITAIRE VLUCHT ATLANTIS

Afgelopen vrijdag, 16 november, is de
geheel militaire shuttle missie STS-38
van start gegaan. Deze duurt naar
verwachting vier dagen. De bemanning
van de Atlantis bestaat uit de
astronauten Covey, Springer,
Culbertson, Gemar en Meade, allen
militairen.

De lancering van STS-38 had al in juli
plaats moeten vinden, maar werd
vertraagd door de problemen met lekkage
bij de verschillende shuttles. Enkele
weken geleden werd de lancering opnieuw
uitgesteld na het aantreffen van
'onregelmatigheden' in de geheime
lading.

SPIONAGESATELLIET

De lading van STS-38 bestaat uit de
AFP-658 (Air Force Project 658). Dit is
een satelliet die de (Iraakse)
troepenbewegingen in de Golf in de
gaten moet houden. Dit zal gebeuren
door het afluisteren van allerlei
vormen van communicatie. De AFP-658 zal
op een hoogte van zo'n 200 km boven de
Aarde overboord worden gezet, waarna
hij op eigen kracht een baan op bijna
600 km moet bereiken.

Naar verwachting zullen de astronauten
ook visuele waarnemingen verrichten
boven het gebied van de Golf, en zullen
ze in de shuttle experimenten
verrichten in het kader van SDI.

LAATSTE MILITAIRE VLUCHT?

Volgens de Amerikaanse luchtmacht gaat
het om de laatste militaire opdracht
van de NASA. In de toekomst zal het
leger de eigen Titan-4 raketten
gebruiken. Begin vorige week werd deze
raket al ingezet voor de lancering van
een geheime satelliet.

Deze shuttle vlucht van de Atlantis zal
de op een na laatste van dit jaar zijn.
Begin december moet de shuttle Columbia
vertrekken voor de astronomische
Astro-1 missie. Meer hierover
binnenkort in de Beeldkrant. (met dank
aan Yvo Krijgsman)

SNEL GROEIENDE VLEK OP SATURNUS

Het Europese observatorium ESO bij de
Duitse stad Munchen heeft bekend
gemaakt dat op de planeet Saturnus een
witte vlek is ontdekt die in korte tijd
is uitgegroeid tot een enorme band. Het
vermoeden bestaat dat de vlek een
gigantische storm in de atmosfeer van
de planeet is. Volgens sterrenkundigen
lijken de wolken veel op het 'aardse'
cumulus wolkendek. Al eerder werden de
witte vlekken op Saturnus waargenomen,
maar die waren van een veel kleiner
formaat. Deze vlekken verdwenen meestal
na enkele maanden. De eerste witte vlek
werd ontdekt in december 1876. (Uit:
NOS Teletekst)

PIONEER 10: VERSTE RUIMTESONDE

In maart 1972 werd de ruimtesonde
Pioneer 10 gelanceerd. Na een tocht van
18,5 jaar heeft hij nu een afstand van
7,5 miljard kilometer bereikt. De
Pioneer is de eerste ruimtesonde die de
buitenste gelederen van ons
zonnestelsel ging verkennen. De
geplande levensduur van het onbemande
ruimtevaartuig bedroeg slechts 21
maanden (!), maar het is zo robuust
gebouwd dat het voor het grootste deel
nog werkt.

PIONIERSWERK

De Pioneer doet zijn naam eer aan: als
eerste kruiste deze sonde de
planetoiden gordel, dit is een band van
grote en kleine rotsblokken tussen Mars
en Jupiter.
Op 5 december 1973 passeerde de Pioneer
10 de reuzen planeet Jupiter en maakte
als eerste van dichtbij foto's. De
extreme straling bracht de nodige
schade toe aan de instrumenten, maar
bijna alle systemen bleven
functioneren. Door het zwaartekracht
veld van Jupiter werd de Pioneer verder
naar buiten geslingerd.
Op 13 juni 1983 was het zo ver: het
eerste door mensen gebouwde voorwerp
verliet het zonnestelsel. De Pioneer 10
passeerde de baan van Neptunus, deze
planeet staat tussen 1979 en 1999
verder van de zon dan Pluto en is
daarom de grens van ons zonnestelsel.
Zes jaar later wordt een nieuwe
mijlpaal bereikt: de Pioneer 10 staat
op 22 september 1990 op een afstand van
50 Astronomische Eenheden van de zon.
Een Astronomische Eenheid is de
gemiddelde afstand aarde-zon, ofwel 150
miljoen kilometer.
De snelheid waarmee de ruimtesonde zich
verwijdert ligt iets onder 50.000 km
per uur. Er zijn meer dan 100.000
commando's van de aarde ontvangen en de
Pioneer heeft een paar honderd miljard
bits aan wetenschappelijke informatie
teruggeseind. Een radiosignaal
versturen naar of ontvangen van het
toestel duurt bijna 7 uur!

HELIOPAUZE

De instrumenten van de Pioneer staan
nog wijd open op zoek naar informatie.
Er wordt gezocht naar de heliopauze,
dit is de grens waar de invloeds sfeer
van de zon ophoudt en de interstellaire
ruimte begint. Men vermoedt dat de
heliopauze op een afstand van 8 tot 15
miljard kilometer van de zon afligt. Of
de Pioneer dan nog werkt is de vraag.
Men hoopt dat er nog tien jaar lang
kontakt gehouden kan worden, dan is de
afstand elf miljard kilometer.

TIENDE PLANEET?

Als de voorspelde baan van het
ruimteschip afwijkt, zou dit kunnen
komen door de zwaartekracht van een
eventuele 10e planeet, die op een grote
afstand van de zon staat. En er wordt
gezocht naar gravitatie golven.

De beweging van de Pioneer 10 tussen de
sterren is voor de komende 850.000 jaar
redelijk nauwkeurig bekend. In deze
tijd zal het slechts EEN maal voorkomen
dat er een ster op 'korte' afstand
gepasseerd wordt. In het jaar 30.610
vliegt de Pioneer langs de ster Ross
248 op een afstand van circa 31.000
miljard km.

TOEKOMST

Wat er in de verre toekomst gaat
gebeuren kan niet nauwkeurig berekend
worden, de bewegingen van de sterren
zijn daarvoor niet bekend genoeg. De
verwachting is dat gemiddeld eens in de
miljoen jaar een ster op korte afstand
gepasseerd wordt. Op de Pioneer zit een
plaquette waarop staat dat de
ruimtesonde door mensen gemaakt is en
waar de aarde zich bevindt. Of de
'ruimtepost' ooit bij groene
ruimtewezentjes aankomt en gelezen
wordt valt sterk te betwijfelen. (Uit:
de Muurkrant)

