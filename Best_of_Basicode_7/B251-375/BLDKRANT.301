301, maa 19 mrt '90

HET GROTE HARDDISK BOEK

door Joerg Schieb, in de reeks Data
Becker Nederlands, A.W. Bruna Uitgevers
B.V., 420 pag., prijs f 79,90, ISBN
9022936937.
In dit boekwerk staat werkelijk alles
over de harddisk, zoals die in een PC
kan worden gebruikt. Van de aanschaf
(soorten disks en controllers) en de
installatie tot het meest geavanceerde
gebruik wordt alles duidelijk en
uitvoerig besproken. Nu steeds meer
mensen de schroevedraaier durven te
hanteren om zelf hun PC te 'opereren',
is dit boek een geweldige aanwinst.
Maar ook zij, die toch liever hun PC
compleet via de handelaar betrekken,
vinden van alles over de toepassing van
de harddisk in dit boek. De
eenvoudigste zaken worden genoemd,
zoals het copieren, herbenoemen en
wissen van bestanden. Maar ook wordt
uitvoerig ingegaan op het controleren
van de harddisk en het formatteren en
partitioneren, waarbij ook de
interleave faktor aan bod komt. Tevens
wordt het maken van back-ups besproken,
o.a. met behulp van een programma, dat
de gebruiker er tijdig aan herinnert,
dat er weer een nieuwe back-up moet
worden gemaakt. Maar ook het gewone
gebruik, zoals het maken van een menu,
het werken met batch programma's en het
optimaliseren van de gegevens
organisatie, komt aan de orde. En als
er wat mis is gegaan, moet een verloren
bestand kunnen worden gevonden en/of
hersteld. Ook hoe dat gaat, staat er
in. Als men dit boek heeft doorgewerkt,
heeft de harddisk geen geheimen meer en
weet men ook, hoe met de Norton
Utilities of met PC-Tools de harde
schijf kan worden bewerkt. Een boek
voor de PC-bezitter, die alles uit zijn
computer wil halen. Wij kunnen het boek
aanbevelen.

HARVARD GRAPHICS versie 1.122 UK

Referentiegids, verschenen in de Data
Becker Nederlands serie, uitgave Bruna,
191 pag., prijs f 32,50, ISBN
9022936902.
Het besproken programma is een voor
zakelijke gebruikers nuttige aanvulling
op de door hen gebruikte spreadsheet
programma's, zoals Lotus 1-2-3 of
Quattro. Met behulp van Harvard
Graphics kan men teksten en/of
grafieken zeer snel omvormen naar een
meerkleurenbeeld, een printeruitdraai
of een automatisch lopende dia-show op
het beeldscherm. Alle mogelijkheden van
het programma worden beknopt besproken.
Maar men moet natuurlijk wel vaak met
spreadsheets werken en bovendien het
Harvard Graphics programma bezitten om
iets aan dit boek te hebben. Dan is het
een welkome aanvulling op de
meegeleverde handleiding, mede doordat
het de Engelse termen van een
Nederlandse uitleg voorziet.

UNIX ALMANAK 1990

Uitgegeven door Sala Communications,
392 pag., prijs f 79,50, ISBN
9024007259.
Deze almanak is een verzameling
produkten en adressen, die alleen voor
een Unix gebruiker van belang kunnen
zijn. De beschrijving is beknopt
gehouden. Het Unix systeem wordt vooral
in de zakelijke wereld gebruikt. Het
kunnen opzoeken van veel gegevens in
een boekwerk zal voor de Unix gebruiker
zeker nuttig kunnen zijn. (aldus Pieter
Vijlbrief)

UoSAT-OSCAR 14

Onder besturing van de boordcomputer in
OSCAR 14 is deze satelliet nu langzaam
om zijn Z-as gaan draaien. Midden maart
wil men de lange stabilisatie-staaf
uitschuiven, zodat de Z-as dan
gestabiliseerd kan blijven in de
vertikale stand. Er zijn experimenten
begonnen met 9600 Baud in de downlink
van OSCAR 14. Zodra het PACSAT
Communications Experiment (PCE) in deze
satelliet operationeel is, zal dit ook
gebruik maken van 9600 Baud. Men hoopt
het PCE spoedig in bedrijf te kunnen
stellen. Voor het zover is zal OSCAR 14
tijdelijk ook 1200 Baud AFSK AX.25
standaard packets uitzenden op dezelfde
wijze als OSCAR 17.

UoSAT-OSCAR 15

De University of Surrey heeft hulp
gekregen van het Stanford Research
Institute in California bij het
opsporen van signalen uit OSCAR 15. Met
behulp van de 50 m grote parabool
antenne van het SRI wil men proberen de
zeer zwakke local oscillator signalen
van de ontvangers in OSCAR 15 te
ontvangen. Om de apparatuur te testen
heeft men eerst geprobeerd dezelfde
signalen van OSCAR 14 te ontvangen. Dit
lukte op 26 februari. Begin maart is
men begonnen de -60 dBm local
oscillator signalen van OSCAR 15 op te
sporen. Als het lukt deze signalen te
ontvangen heeft men eindelijk zekerheid
over de werking van het elektrisch
energie systeem in de satelliet. De
oscillatoren kunnen namelijk nooit
uitgeschakeld worden.

AMSAT-OSCAR 16

Het packet radio systeem in OSCAR 16 is
nu regelmatig in bedrijf als
digipeater. Men kan nu dus al direkte
packet radio verbindingen maken via
OSCAR 16. Daarbij moet als roepnaam
voor de satelliet worden gebruikt:
PACSAT-1. Men hoopt de packet radio
mailbox ook spoedig operationeel te
hebben. De zend-frekwenties van de drie
zenders in OSCAR 16, die voor de
lancering zijn gemeten bij 23 graden C,
zijn: normale PSK-zender: 437,02625
MHz, 'raised cosine' PSK-zender:
437,05130 MHz, S-band bakenzender:
2401,1428 MHz. Omdat de temperaturen in
de satelliet nu duidelijk lager zijn
dan 23 graden, kunnen de echte
zend-frekwenties iets afwijken.

DOVE-OSCAR 17

De kommando stations zijn nog bezig met
het calibreren van het telemetrie
systeem van OSCAR 17. Men verwacht dat
de digitale spraaksynthesizer
uitzendingen voor eind maart kunnen
starten. De zend-frekwenties van OSCAR
17, gemeten bij 23 graden C, zijn:
FM-zender 1: 145,82516 MHz, FM-zender
2: 145,82438 MHz, S-band bakenzender:
2401,2205 MHz.

WEBERSAT-OSCAR 18

De zend-frekwenties van OSCAR 18,
gemeten bij 23 graden C, zijn: normale
PSK-zender: 437,07510 MHz, 'raised
cosine' PSK-zender: 437,10200 MHz.

LUSAT-OSCAR 19

Het packet radio systeem in OSCAR 19
is, net als bij OSCAR 16, regelmatig in
bedrijf als digipeater. De te gebruiken
roepnaam voor de satelliet is LUSAT-1.
Ook bij OSCAR 19 moet de packet radio
mailbox spoedig operationeel zijn. De
gebruikers van de digitale kommunikatie
systemen in de MicroSats zijn
enthousiast over de werking van deze
satellieten: er is weinig uplink
vermogen nodig en het invangbereik van
de satelliet ontvangers is vrij groot.
De frekwentie-zwaai van de
uplink-zender moet beslist worden
beperkt tot 3 kHz. De zend-frekwenties
van OSCAR 19, gemeten bij 23 graden C,
zijn: normale PSK-zender: 437,15355
MHz, 'raised cosine' PSK-zender:
437,12580 MHz. (aldus Nico Janssen,
PA0DLO)

PROEFZENDERS OLYMPUS WERKEN GOED

Het gebruik van de speciale
proefzenders aan boord van de ESA
Olympus satelliet neemt toe. Overal
worden grondstations gebouwd die ervoor
zorgen dat de speciale diensten en de
30/20 gigahertz proef, naast nog de
hoog vermogen Direct Broadcast kanalen
nu goed worden benut. Een compleet
rapport over deze omvangrijke
communicatie proef-satelliet van ESA
zal binnenkort verschijnen, maar
intussen valt al wel te melden dat de
transponders op alle gebieden veel
beter voldoen dan men op grond van
voorspellingen verwachtte. Dat geldt
speciaal voor het uitgestraalde
vermogen, de gevoeligheid van de
ontvangers en de prestaties van de
schotel antennes van de kunstmaan. De
experimentele zenders voor video
conferencing (DICE) en voor data
communicatie (CODE) en de hoge band
30/20 gigahertz experimenten blijken
elk met kleinere aardse schotels en
minder vermogen te kunnen worden
gebruikt dan men had berekend.

BBC & EUROSTEP UITZENDINGEN

Zowel BBC als Eurostep maken regelmatig
gebruik van de TV-zenders tussen 9-14,
16-01 uur UTC, waarbij ze gebruik maken
van ESA's TDS-5 aardstation in Silwood
Park bij London. De uitzendingen maken
gebruik van het D2-MAC principe.
BTI (deel Britse PTT) voert proeven uit
voor 'narrowcasting' (een soort
Basicode uitzendingen). Dat gebeurt
door de week 's middags van 14-16 uur
UTC.
Eurostep zal in april beginnen met
nachtelijke uitzendingen (2-5 uur UTC),
wat samenvalt met de eerste Eurostep
conferentie in de buurt van Leiden in
Nederland, die verband houdt met
scholings activiteiten.
De BBC programma's worden dagelijks
uitgezonden van 16-01 uur UTC.
Langzamerhand denkt men die te
vervangen door programma's in het kader
van het 'Enterprise Channel' later in
de zomer.
Tussen de uitzendingen vanuit Londen
door zijn ook proeven genomen met data
transmissie. Er werd algemene
informatie verspreid vanuit het
grondstation Redu in Belgie. Die
informatie was in het Engels gesteld.
Maar binnenkort zullen ze ook in Frans,
Duits en Spaans worden verspreid. Ook
zijn er films uitgezonden over ESA
ruimtevaart onderwerpen.

VERMOGENSVERMINDERING

ESA heeft met de instanties in Engeland
onderhandeld over de positie van de
(bestuurbare) antenne schotel en het
uitgestraalde vermogen. Op verzoek van
de autoriteiten heeft men het
uitgestraalde vermogen van de satelliet
teruggenomen van 63 tot 61 dBW. Dat
tesamen genomen met de precieze
richting van de beam met in het centrum
het plaatsje Aubusson in midden
Frankrijk geeft de mogelijkheid om de
TV-uitzendingen te ontvangen met een 90
cm schotel in 85 pct van het gebied dat
de satelliet dekt. Om ook een goede
ontvangst te hebben in de westelijke
streken van Ierland en Schotland en het
noordelijkste puntje van Noorwegen
heeft men een schotel van 1,5 tot 1,8
meter nodig.

NIEUWE UITZENDINGEN

Met vier organisaties onderhandelt ESA
over het gebruik van de Europese bundel
over uitzendingen die in het tweede
kwartaal van dit jaar moeten beginnen.

De omroep RAI is begonnen de tweede,
Italiaanse bundel te gebruiken vanaf
een aardstation bij Rome. De
programma's ervoor komen van het
gewone, aardse net. De proef
uitzendingen zijn in PAL met een
geluids sub-carrier op 6,6 MHz afstand.
D- en D2- MAC uitzendingen worden op
dit moment overwogen in verband met
toekomstige TV mogelijkheden.

JUBILEUM-KRANT

Afgelopen woensdag 14 maart werd in
Hobbyscoop de 300-ste Beeldkrant
uitgezonden, dus een jubileum-nummer.
Hiervan kunt U een fraai uitgevoerde
afdruk op papier (gratis) aanvragen
door een briefkaartje te sturen naar
NOS Hobbyscoop, Postbus 1200, 1200 BE
Hilversum, o.v.v. 'Beeldkrant 300'.

