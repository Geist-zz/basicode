310, woe 18 apr '90

MODULE-T NI SLUKHU NI DUKHY

Oftewel: sinds 8 april 1990 is er over
de te verwachten start van deze module
'taal noch teken' meer gezegd. Ook niet
door de kosmonauten. Wel was er
intensief radioverkeer, maar dit ging
over reparaties en modificaties en het
nog steeds beproeven van de nieuwe
boordcomputer. De kosmonauten hebben
zich verder bezig gehouden met de
bekende experimenten: geofysische en
astrofysische waarnemingen, op
productie van medicijnen gerichte
biologische processen en het ondergaan
van metingen aan hun eigen
cardiovasculaire systemen.

REPARATIES

Deze waren nodig aan allerlei
leefsystemen, zoals de drukregeling en
het water regeneratie systeem. Het is
niet duidelijk of het hier alleen
reparaties of ook het aanbrengen van
nieuwe apparatuur betrof. Ook was er
sprake van het teveel afkoelen van het
ruimteschip Soyuz-TM9. Mogelijk verband
houdend met het loszitten van de
thermische bedekking.

GEEN SOVJET JOURNALIST NAAR MIR

Zoals te verwachten gaat dit tripje,
waarop de sovjetmedia zich zo hadden
verheugd, niet door. Men wil eerst de
Japanse journalist mee laten gaan. Deze
vlucht staat nog steeds op het
programma voor november 1990 (wel is
als startdatum ook al 2 dec. 1990
genoemd).

Het niet doorgaan van de reis van een
sovjet journalist kan de volgende
redenen hebben:
1. De noodzaak de 3de stoel in de
Soyuz-TM9 bij teruggkeer vrij te houden
voor bagage. Tot het in gebruik nemen
van Progress-M6 met een terugkeer
capsule kan vracht alleen maar met een
S-TM terug.
2. Men is voornemens in juli 1990 een
3de (echte) kosmonaut mee te laten
gaan.

GLASNOST

De enorme veranderingen die zich in het
sovjet blok voltrekken laten de
kosmonauten niet onberoerd. Solovyov
maakt zich b.v. zorgen over de
ontwikkelingen in de Baltische staten.
Hij is in Riga geboren en heeft daar
nog familie wonen. De eerste verbinding
op 1ste Paasdag werd door Balandin
geopend met: 'Khristos Voskres',
algemeen gebruikelijk op Pasen onder
Russisch Orthodoxen. TsUP reageerde,
zoals te doen gebruikelijk, op dezelfde
wijze.

U.F.O.'s

De laatste tijd geven de sovjet media
herhaaldelijk berichten door over
U.F.O. waarnemingen. In een van de
gevallen werd door een helicopter een
U.F.O., die zowaar ook op een
radarscherm zou zijn waargenomen,
gevolgd. Om een botsing te vermijden
moest de helicopter een noodlanding
maken. Het kon niet uitblijven of aan
de kosmonauten werd hun mening over
deze U.F.O.'s (Voor Russen: N.L.O. =
Neopoznannye Letayushchiye Obyekty)
gevraagd. Balandin ging er uitgebreid
op in. Noch hij noch Solovyov hadden
ooit iets dergelijks waargenomen en zij
stonden zeer sceptisch tegenover deze
berichten en de wetenschappelijke
verklaringen daarvoor tot nu toe.
Balandin merkte wel op, dat hij het als
ruimtevaarder helemaal niet erg zou
vinden als er buiten hem soortgenoten
in de ruimte zouden ronddobberen.
Chris v.d. Berg, NL-9165/A-UK3202

SAMENWERKING ESA EN SOVJET-UNIE

De Europese Ruimtevaart Organisatie
(ESA) en de Sovjet Unie zullen
binnenkort een samenwerkings
overeenkomst sluiten voor het vreedzaam
ruimte-onderzoek. Het akkoord zal op 25
april in Parijs worden ondertekend.

De gezamenlijke ruimtevaart
activiteiten zullen onder meer
aardbservatie, gravitatie- onderzoek,
sterrenkundig onderzoek en meteorologie
omvatten. Er komt een aantal
werkgroepen om voorstellen te doen voor
gezamenlijke projecten. De ESA noemde
de overeenkomst 'een zeer belangrijke
stap vooruit'. (Uit: NOS Teletekst)

LANCERING DISCOVERY

De lancering van de space shuttle
Discovery, die op 10 april j.l. wegens
een technisch euvel op het laatste
nippertje moest worden afgelast, is
verschoven naar 25 april, zo heeft de
NASA meegedeeld.

Het mankement (de hulpgenerator in een
besturings systeem viel uit) bleek van
ernstiger aard dan men aanvankelijk had
gedacht. Het uitstel is nodig om het
apparaat te vervangen en op te laden.

De bemanning van het ruimteveer zal
tijdens zijn vlucht de Hubble ruimte
telescoop in een baan om de aarde
brengen, zoals we reeds eerder
berichtten. Volgende week zullen we
verslag doen van de lancering.

SCHIPHOL KRIJGT EIGEN RADIOZENDER

De NV Luchthaven Schiphol is met de
VLOH, de lokale omroep van
Haarlemmermeer, in onderhandeling over
een eigen zender voor de luchthaven.
Schiphol wil ten behoeve van
automobilisten een eigen radiokanaal
waarop de verkeers situatie rond
Schiphol en de parkeer situatie op de
luchthaven te beluisteren is.

Een eigen informatiekanaal voor
luchthavens is met name in de Verenigde
Staten de gewoonste zaak van de wereld.
Omdat de verkeers situatie op de wegen
rond Schiphol nogal te wensen overlaat,
leek het de directie van Schiphol een
aardig idee ook in ons land een
dergelijke service- verlening op te
zetten.

Volgens woordvoerder Wever had Schiphol
gehoopt al dit jaar de ether in te
kunnen. Toen zij daarvoor contact opnam
met de overheid kreeg zij daar te horen
aan het verkeerde adres te zijn. Die
toestemming moet namelijk niet komen
van het rijk maar van de lokale omroep
Haarlemmermeer. De VLOH is namelijk
door de overheid aangewezen als enige
zendgemachtigde in het gebied waar
Schiphol deel van uitmaakt.

Inmiddels, zo zegt Wever, bestaat er
met de VLOH in principe overeenkomst
over een eigen Schipholkanaal dat
volgend jaar te beluisteren zal zijn.
Hoe de samenwerking eruit komt te zien
is nog niet precies bekend. De eerste
mogelijkheid is dat Schiphol, zoals nu
ook door de Algemene Verkeersdienst van
de Rijkspolitie in Driebergen gebeurt
bij de provinciale en nationale
omroepen, regelmatig te horen zal zijn
in de gewone uitzendingen van de VLOH.
Een andere mogelijkheid is dat in
overleg met de VLOH een eigen
frequentie voor Schiphol wordt
gereserveerd naast die van de VLOH.
(Uit: Haarlems Dagblad)

DELFTS BLAUW

Zo'n half jaar geleden is met de
introductie van Videotex Nederland
opnieuw een initiatief genomen om het
medium videotex grootschalig, landelijk
en breed onder het publiek in te
voeren. In contrast hiermee staat het
A-tel project dat beperkt van omvang in
Amstelveen gelijktijdig -als proeftuin-
hetzelfde probeert te bewerkstelligen.

Ten opzichte van het Viditel systeem
van ptt telecom wijkt de opzet en
uitvoering van Videotex Nederland nogal
af. Videotex Nederland fungeert
voornamelijk als doorgeefluik
(gateway). Er dient direct gekozen te
worden voor een dienst. Een
zoekstructuur met allerlei indices
zoals op trefwoord, informatie
leverancier, plaats of systematisch
ontbreekt. Doordat er direct gekozen
dient te worden waarnaar er verbinding
wordt gezocht met de dienst-computer is
er in het hoofdsysteem ook geen
informatie aanwezig die duidelijkheid
zou kunnen geven of de dienst wel die
informatie bevat die gezocht wordt.

Doordat Videotex Nederland een open
systeem is kan er niet op rekening
gewerkt worden. Een opzet zoals bij
Viditel met een bepaald tarief per
minuut dat via een aparte rekening
wordt geind is er bij Videotex
Nederland niet. De kosten worden door
het geven van telpulsen op de lijn
verrekend met de telefoonnota. Zonder
kostenteller is derhalve niet te
achterhalen hoeveel een bepaalde
Videotex Nederland-sessie heeft gekost.
Cijfers verkregen uit een A-tel proef
zouden hierdoor wel eens heel
vertekenend kunnen zijn. Is het
opzoeken van drie telefoonnummers via
de telegids wel 12 tikken (f 1,80)
waard, en is het wel billijk om
gebruikers die nu eenmaal niet zo vlug
op het toetsenbord zijn meer in
rekening te brengen voor dezelfde
geleverde diensten?
[WOEF]

FLY 45 LUCHTVAART TENTOONSTELLING

De nationale Luchtvaart Tentoonstelling
1945- 1990 krijgt vaste grond onder de
voeten in de Frieslandhal in
Leeuwarden. Daar wordt de expositie
gehouden van vrijdag 20 tot en met
zondag 22 april. FLY 45 is de voor
Nederland unieke tentoonstelling van 45
jaar luchtvaart in de ruimste zin van
het woord. Op meer dan 7000 overdekte
vierkante meters geeft FLY 45 u een
totaaloverzicht van luchtvaart in het
algemeen en van de Friese luchtvaart in
het bijzonder. Er staan diverse
toestellen opgesteld en aanverwante
produkten, diensten en opleidingen
worden aangeboden.

SUPERTRIO

FLY 45 is het produkt van samenwerking
tussen de Koninklijke Vereniging voor
Luchtvaart (KNVvL), de Koninklijke
Luchtmacht (KLu) en het Buro
Projektmanagement van de Frieslandhal.
Nog niet eerder werd een luchtvaart
expo van deze omvang in Leeuwarden
gepresenteerd. Men verwacht een
spectaculaire opening op vrijdag waarna
de deuren opengaan om 10 uur.

FLY 45 sluit perfect aan bij de mei
periode waarbij onder meer de
voedseldroppings in de nadagen van de
oorlog worden herdacht. Vele oude
kisten zullen in die periode boven
Nederland zwerven ter herdenking van de
bevrijding 45 jaar geleden. Er zijn ook
tal van andere internationale
evenementen rond begin mei. De toegang
tot de Frieslandhal kost voor volwassen
f 10,00 en voor de jeugd tot en met 16
jaar en 65+ f 6,00.

TOEKOMST IN TELECOMMUNICATIE

De TROS gaat de televisiecursus
'Toekomst in Telecommunicatie' opnieuw
uitzenden. Er zijn acht wekelijkse
uitzendingen, te beginnen op dinsdag 24
april om 18.30 uur (Nederland 2).

Bij de serie, die op zes maandagen en
twee woensdagen door Hobbyscoop wordt
begeleid, hoort een cursuspakket. Dat
is te bestellen door f 44,95 over te
maken op girorekening 6398 van
TROS-Kiosk te Etten-Leur. Het
cursuspakket omvat een rijk
geillustreerd cursusboek, een
CD-videoplaat over de historie van
telecommunicatie, een telefoonkaart met
vier tikken, een poster en een boek
over telematica. Op de CD-video staat
o.a. een documentaire van Hobbyscoop
over KG-communicatie en een
computerprogramma in Basicode.

