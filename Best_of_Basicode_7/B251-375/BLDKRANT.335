335, woe 22 aug '90

START PROGRESS-M4

Het vrachtschip Progress-M4 werd vanaf
Baykonur gelanceerd voor de vlucht naar
MIR op 15 aug. 1990 te 0401UTC. Tijdens
de vlucht was Pr-M4 te horen in een
brede band rond 166.140 mc en met een
snelle Dopplershift op 922.755 mc.

KOPPELING PR-M4 MET MIR

Deze vond plaats op 17 aug. 1990 te
0526UTC. De nadering was in haar
laatste fase tijdens oml. 25764,
0516-0521UTC. De operatie gebeurde
automatisch. Controle en ingrijpen was
voorbehouden aan TsUP: de kosmonauten
volgden de operatie op hun monitoren.
Af en toe rapporteerde Manakov afstand
en naderings snelheid. Tijdens LOS was
Pr-M4 nog 120 m. van MIR af met een
snelheid van 0.85 m/sec. De koppeling
was om 0526UTC aan de voorste
koppelpoort (doorgangs sectie P.Kh.O.).
Dit in tegenstelling tot alle Soyuz- en
Progress koppelingen der laatste jaren!
Mogelijk wil men bij de baancorrecties
het stuwende schip (Pr-M4 dus) zo dicht
mogelijk bij het zwaartepunt van het
complex houden. Dit is na de koppeling
van Kristall in juni dit jaar verder
naar voren komen te liggen. Dit
verklaart ook het uitblijven van de
routinematig altijd op een vertrek van
een Soyuz volgende omkoppeling van de
blijvende Soyuz!

OPENEN LUIKEN

Hiermee werd na het koppelen nog 2
omlopen gewacht. Manakov en Strekalov
waren zeker van een luchtdichte
afsluiting tijdens oml. 25766,
0827-0834UTC. Na het gelijk maken van
de druk in P.Kh.O. en Pr-M4 opende
Manakov de luiken om 083219UTC toen MIR
ons net door (bijna) zenith op 385 km.
hoogte was gepasseerd!

DOEL KOMST PROGRESS-M4

De aanvoer van brandstof, voedsel,
water, uitrusting en post. Het
overpompen van brandstof en water gaat
bij aankoppeling aan de P.Kh.O. wat
minder eenvoudig: men moet dan met
losse leidingen werken.

BAANCORRECTIES

Hiervoor was de komst van ee Progress-M
inmiddels dringend noodzakelijk
geworden. Evenals de dramatisch dalende
Salyut-7, zakt ook het MIR complex
geleidelijk en dit moet worden
gecorrigeerd. Met de Sal-7 kan dit
helaas niet meer. Er vallen zeer
binnenkort dus baancorrecties te
verwachten, die zo nu en dan
voorspellingen op losse schroeven
zullen zetten!

NIEUWE MIR-BEMANNING

Zoals altijd: het is even wennen.
Manakov en Strekalov hebben goed
verstaanbare stemmen, maar hebben
beiden dezelfde voornamen: Gennadiy
Mikhyalovich. Gelukkig biedt het
gebruik van de roepnamen uitkomst:
Vulkan-1 en Vulkan-2. Zonder dit
hulpmiddel durf ik voor het 'wie wie
is' mijn hand nog niet in het vuur te
steken. Zowel M. als S. komen welbewust
over en gedragen zich al of ze al veel
langer het enorme complex (ong. 87 ton)
onder hun beheer hebben. Strekalov
heeft het 'bakken' van hoogwaardige
monokristallen met enthousiasme van
Balandin overgenomen.

COMMUNICATIE

Hierover wordt veel gesproken en wordt
de communicatie expert op TsUP,
Margarita Fyordovna, geraadpleegd.
Sprake is van een systeem 'Tangent' en
'Koltso'. Koltso betekent 'ring' en
maakt het de kosmonauten mogelijk vanaf
allerlei posities verbinding te
onderhouden. Bij Koltso wordt gewoon
via 143.625 mc gewerkt. Of Tangent te
maken heeft met een nieuwe communicatie
satelliet (er is op 19 juli 1990 een
Kosmos-2085 gelanceerd) moet nog
blijken.

PACKET RADIO A/B MIR

Enkele jaren terug deed de bekende
Russische radio-amateur Leonid Labutin
(toen nog: UA3CR) grote moeite packet
radio in de S.U. legaal te maken. Veel
eerder had hij dit ook al gedaan met
SSB voor amateur verkeer. In dictaturen
zijn er altijd ambtelijke malloten, die
bang zijn voor zulke nieuwe systemen:
men zou communicatie kunnen bedrijven
zonder dat de 'censuur' er vat op
heeft. Helaas maakt een aantal voor de
communicatie verantwoordelijke figuren
ook deel uit van het bestuur van de
sovjet amateur organisatie F.R.S. en
dat werd begin 1989 ex-UA3CR
noodlottig. Een groot misverstand over
zijn rol tijdens de aardbeving in
Armenie werd gebruikt om hem zijn
licentie af te nemen.

Tijdens de vlucht van Manarov in 1988
was Labutin de 'mentor' van deze
enthousiaste radio-amateur, die ook
hier onder c/s U2MIR te horen was.
Manarov maakte deel uit van de reserve
bemanning voor de 7de expeditie, die nu
aan de gang is. Mede door zijn
enthousiasme werd er aan het opleiden
van Manakov, Strekalov, Afanasyev en
Manarov zelf de laatste maanden veel
gedaan aan radio- amateurisme. Zowaar
ook voor packet radio. Helaas niet door
Labutin, maar door mensen van de FRS en
het blad Radio. Plv. redacteur Stepanov
en amateurs Samburov en Zaushchitsina
leidden hen voor packetradio op. DUS
KAN IN DE TOEKOMST PACKET RADIO A/B MIR
WORDEN VERWACHT!

VEROUDERD SYSTEEM

Met Manakov en Strekalov zijn enkele
zenders meegekomen, waarvan er 2 niet
goed bleken te zijn. Deze zijn
teruggestuurd. Voor RTTY gebruiken de
Russen een verouderd systeem 'Stroka'
genaamd. De Japanners in opleiding zijn
getuige van het feit, dat de amateurs
a/b MIR binnenkort verbindingen kunnen
maken met een supermodern systeem,
terwijl de 'kosmonauten' een RTTY
systeem gebruiken uit (zo is het door
een ruimtevaart journalist genoemd) het
'stenen tijdperk'. De Japanners hebben
voor hun vlucht in december 1990 een
supermodern TV systeem bij zich.
Mogelijk betekent hun bemoeienis een
doorbraak, die tot een verbetering van
de communicatie in de sovjet bemande
ruimtevaart zal leiden.
Chris v.d. Berg, NL-9165/A-UK3202

BADR 1

De Pakistaanse BADR 1 werd op 16 juli
gelanceerd tijdens de eerste testvlucht
van de nieuwe Chinese Lange Mars 2E
raket vanaf de Chinese lanceerbasis
Zjichang in het zuidwesten van China.
Het is nog niet duidelijk of BADR 1 een
amateur satelliet is of een
experimentele satelliet van de
Pakistaanse overheid. De 50 kg zware
satelliet schijnt een kopie te zijn van
UoSAT OSCAR 11. Hij zendt niet alleen
op dezelfde frekwentie (145,825 MHz)
maar heeft ook eenzelfde soort
telemetrie systeem aan boord met 1200
baud AFSK uitzendingen. Misschien is er
ook een DCE aan boord. Vanaf 24
augustus komt BADR 1 gedurende enkele
weken dagelijks binnen het bereik van
Nederland. Als gevolg van het lage
perigeum zal BADR 1 vermoedelijk al in
november verbranden in de aardse
atmosfeer.

RADIO-M 1 EN RUDAK 2

De lanceerdatum van het nieuwe
Russische amateursatelliet systeem
RADIO-M 1, samen met de Duitse RUDAK 2,
is waarschijnlijk verschoven naar
oktober. Het is niet meer zeker dat de
lancering, vanaf de lanceer basis bij
Plesetsk, zal worden uitgevoerd met een
Proton raket; het kan ook een andere
raket worden.

UoSAT-F

De UoSAT Unit in de University of
Surrey is van plan om de volgende
Britse amateur satelliet in de UoSAT
reeks, UoSAT-F, nu te gaan ontwikkelen
en bouwen, zodat hij in april 1991 kan
worden gelanceerd met een ARIANE raket.
Er moet onder andere een mode A relais
station (2 m naar 10 m) in deze
satelliet komen. AMSAT-UK wil een grote
bijdrage leveren aan dit projekt. Er
zullen weer verscheidene Nederlanders
betrokken zijn bij de ontwikkeling en
bouw van UoSAT-F, waaronder Michiel
PA3BHF en zijn broer Maarten. (Met dank
aan Nico Janssen, PA0DLO

AFSTANDSRECORD VOOR NIEUWE BOEING

Een splinternieuwe Boeing 767 is in
Nairobi geland na een recordvlucht
vanaf de Boeing fabrieken te Seattle in
de Amerikaanse staat Washington.
Hierbij werd een afstand non-stop
afgelegd van 14.890 km in 18 uur en 29
minuten. De nieuwe 767-200ER met
verlengd vliegbereik vertrok uit
Seattle voor aflevering aan Royal
Brunei Airlines.

In afwachting van definitieve
verificatie bevestigde de National
Aeronautic Association de vlucht als
een wereld afstandsrecord voor
tweemotorige verkeers vliegtuigen. Het
vorige record - ook gevestigd door een
Boeing 767 - was 14.332 km.

OOK SNELHEIDSRECORD

Met een gemiddelde snelheid van 834 km
per uur brak de 767 ook snelheids
records voor tweemotorige vliegtuigen
tussen Seattle en een aantal steden,
waaronder Amsterdam, Munchen, Nairobi
en Mombasa. De geleverde configuratie
kan in totaal 216 passagiers vervoeren:
16 in de business class en 200 in de
toeristen klasse. Het toestel wordt
aangedreven door twee Pratt & Whitney
PW4056 motoren en is uitgerust voor
zeer lange vluchten, zoals over de
Stille Oceaan. De enige wijziging voor
de afleverings vlucht was het gebruik
van brandstof met hoge densiteit. Het
olierijke Brunei met ongeveer 250.000
inwoners ligt aan de noordkust van het
eiland Borneo. Royal Brunei Airlines
heeft ook een Boeing 737 en drie 757's
in dienst.

HOBBYSCOOP OP DE FIRATO

Het zal u ongetwijfeld niet zijn
ontgaan dat Hobbyscoop ook dit jaar
weer met een stand op de Amsterdamse
Firato is vertegenwoordigd. We zijn te
vinden in de zogenaamde 'witte
lounche', op de eerste verdieping van
het congrescentrum, tegenover de
middenzaal, van waaruit we twee
uitzendingen zullen verzorgen: op
maandag 27 en op woensdag 29 augustus
a.s. U kunt de opnamen bijwonen: we
beginnen op beide dagen 's middags om
half drie.

DEMONSTRATIES

Op de stand zelf hebben we een compleet
zend- en ontvang-station: PI9NOS. Ook
demonstreren we er de ontvangst van
weerkaarten en worden telex en morse
bij ons ontrafeld. Vooral de ontvangst
van Meteosat plaatjes en het decoderen
van weercode groepen krijgen speciale
aandacht. Daarnaast laten we u zien hoe
u goed en goedkoop Teletekst informatie
in uw MS-DOS of MSX computer kunt
krijgen. Tot slot zullen we uitgebreid
een aantal Basicode vertaalprogramma's
demonstreren, o.a. voor de PC, de Atari
ST en de Commodore C-128.

SPECIALE BEURSAANBIEDINGEN

Zoals gebruikelijk zijn op onze stand
alle Hobbyscoop en Basicode artikelen
verkrijgbaar: vertaalprogramma's,
verzamel cassettes en de unieke
Hobbyscoop Compact Disc, floppies,
kabels, tassen, sweaters, en wat dies
meer zij. Veel artikelen zijn dit jaar
tegen sterk gereduceerde prijzen
verkrijgbaar. Zo kunt u onze Basicode
CD (60 programma's, ca. 800 Kb)
meenemen voor... een tientje! Ook de
verzamel cassettes zijn in de
aanbieding: The Best of Basicode nrs. 1
t/m 4 plus een Hobbyscoop linnen tas
voor maar f 20,00. Dus, als u iets wilt
aanschaffen, kom dan naar de Firato!

WAAR? WANNEEER? HOE?

De Firato vindt, net als in voorgaande
jaren, plaats in het grote RAI-complex
te Amsterdam. Firato '90 is geopend van
vrijdag 24 augustus t/m zondag 2
september, en wel dagelijks van 10.00
tot 17.00 uur. Bovendien van maandag 27
t/m vrijdag 31 augustus ook 's avonds
van 19.00 tot 22.00 uur. De normale
toegangs prijs bedraagt f 15,00.
Tijdens de avond opening (27 t/m 31
aug.) geldt een korting van f 2,50.
Overigens kunt u zowel op reiskosten
als op entreegeld besparen met een NS
Trein plus Toegang biljet. Ook files en
parkeer problemen blijven u dan
bespaard...

