288, maa 22 jan '90

LANCERING ARIANE-V35 SUCCESVOL

Na een uitstel van 24 uur ivm het weer
werd de Ariane-V35 gelanceerd op 22
jan. 1990 te 0135UTC. De start en de
daarop volgende vlucht verliepen geheel
volgens het schema. Separaties: 0152UT
Spot-2, 0155UT UoSAT D en E, 0156UT de
4 MicroSats (Pacsat, Dove, Webersat en
Lusat).

Gedurende de eerste uren na de start
zullen de amateur satellieten nog
buiten ons bereik zijn. Ook zijn zij de
eerste tijd nog niet operationeel.
Voorlopige Keplerelementen voor alle
satellieten (geleidelijk zullen zij
zich van elkaar verwijderen en dus zijn
over enige tijd afzonderlijke
Keplerelementen nodig):
Epoch:      90.022.0781579
Incl.:      98.738
RAAN:       97.9558
ECC:         0.00133
Arg. Per.: 114.674
MA:        281.82
MM:         14.221152
Decay:      5E-06
Rev. Nr.:    0

Oscar nummers: Uosat-D UO-14, Uosat-E
UO-15, Pacsat PO-16, DOVE DO-17,
Webersat WO-18 en LUSAT LO-19. (Met
dank aan Chris v/d Berg)

In de Beeldkrant van komende woensdag
24 jan. zullen we uitgebreid terugkomen
op deze voor radio- zendamateurs zo
belangrijke lancering.

GESLAAGD PC-PRIVE PROJEKT

''Uit de enquete hebben wij niets
kunnen ontdekken over 'machines op
zolder, in de kelder en in de kast'
waarvan zeer vaak sprake is bij andere
PC-prive projekten''. Dat zegt de afd.
voorlichting van de gemeente Den Haag.
Zij hebben een rapport naar de
gemeenteraad verstuurd waaruit blijkt
75 procent van de geenqueteerden
tevreden is over het aanbod van
computers aan het gemeente personeel in
Den Haag. Overigens stuurde maar 37,5
pct de vragenlijst terug, waarbij het
aannemelijk is dat vooral de niet
antwoordende ambtenaren (m/v)
teleurgesteld waren. Daar zegt het
rapport helaas niets over.

DOELSTELLING

In maart '88 besloot de gemeenteraad
een prive PC projekt te starten. Het
projekt had tot doel zoveel mogelijk
ambtenaren vertrouwd te maken met de
mogelijkheden van automatisering.
Redenen: als men thuis een soortgelijke
computer heeft kan men daar ervaring
mee opdoen en zal de opleidings
behoefte tijdens het werk afnemen. Ook
kan het regelmatig oefenen thuis ertoe
leiden dat de mogelijkheden van de
apparatuur op kantoor beter worden
benut.

VERSCHILLENDE BEHOEFTEN

Er bleek behoefte te zijn bij de
ambtenaren aan verschillende soorten
computers. Het uiteindelijk aanbod, zo
blijkt uit het rapport, leverde zes
verschillende typen op: Commodore
Amiga, Atari ST, Atari PC, Acorn
Archimedes, Hyunday en de IBM PS/2.
Later bleek het aantal PS/2 machines
niet voldoende te zijn, maar in sept en
okt van dat jaar konden al wel de
eerste Amiga's, Atari's Hyunday's en
Acorns worden uitgereikt. Een probleem
was de levering van de PC-2, de meest
geliefde machine. In overleg met de
importeur werden na veel vijven en
zessen in de plaats daarvan PC-3
machines geleverd voor dezelfde prijs:
een meevaller!

VERWACHTINGEN OVERTROFFEN

Het bleek dat er bij de bestelling drie
categorieen mensen bestonden:
1 mensen voor wie het al vast stond wat
zij zouden nemen;
2 zij die totaal niet wisten wat zij
zouden kopen;
3 zij die maar niet konden kiezen
tussen twee machines.

Uiteindelijk overtrof het aantal
bestellers de verwachtingen sterk. Men
rekende met 500 tot 1000 bestellingen
en het werden er 1635! Daarbij waren
amtenaren, gepensioneerden, VUTters en
raadsleden. Totaal bleek een renteloze
lening van circa 5 miljoen nodig. De
laatste machines werden afgeleverd in
april/mei '89, waarna men na de
vakantie de balans kon opmaken.

NIETS OP ZOLDER

Uit de enquete bleek niets over
machines op zolder, in de kelder en in
de kast waarven vaak sprake is bij
andere PC-prive projekten. Van de
mogelijkheid een introductie cursus te
volgen is opvallend weinig gebruik
gemaakt. Velen geven op, zichzelf de
eerste beginselen aangeleerd te hebben
en/of hulp te hebben gehad van
vrienden, kennissen en collega's. De
belangstelling voor aanvullende
cursussen is niet opvallend groot. Uit
de toelichting blijkt met name
belangstelling voor cursussen over
programmatuur als Dbase en Wordperfect.

MEER GEBRUIK

Het merendeel van de respondenten
gebruikt de PC meer of gelijk aan eigen
verwachtingen. Hoewel allerlei
programmatuur wordt gebruikt springt
tekstverwerking er duidelijk uit. Ca.
eenderde van de geenqueteerden geeft
aan lid te zijn van een computerclub,
waarvan 73 pct lid is van de
gemeentelijke computer club. De reden
tot aanschaf blijkt zelden een lage
prijs te zijn.

MEERDERHEID TEVREDEN

De overgrote meerderheid van de
ambtenaren blijkt tevreden te zijn met
de gekozen apparatuur (96 pct). Met
aangeschafte programma's blijkt de
meerderheid ook tevreden te zijn (83
pct) en de meerderheid van de
respondenten is eveneens tevreden over
de service van leverancier (73 pct).

Interessant zijn nog de volgende
gegevens uit de vragenlijst: 86 pct
blijkt een man te zijn tegenover slecht
14 pct een vrouwelijke ambtenaar. De
meeste computers werden aangeschaft in
de leeftijd 35 - 45 jaar (50 pct) tegen
30 pct in de klasse 25 - 35 jaar. De
meeste computers gingen naar ambtenaren
in het middenkader en eenderde van de
mensen hadden reeds een computer toen
zij er een kochten bij de gemeente. 63
pct zegt een computer tijdschrift te
lezen en na tekst verwerking gebruiken
de meesten hun apparaat voor spelletjes
en databases en andere, specifieke
doeleinden. Daarna komt pas het
spreadsheet (37 pct). Interessant is
tevens in dit verband dat 61 pct
opgeeft de computer te hebben
aangeschaft om 'bij te blijven' en
daarna 55 pct voor prive activiteiten.
Minder dan de helft geeft aan thuis te
willen werken, het leuk te vinden of
belangrijk voor het gezin.

ATARI IN OPGAANDE LIJN

In 1989 heeft Atari Benelux een goed
jaar gehad. Men boekte een omzet
stijging van 8%, vooral te danken aan
verkopen in het vierde kwartaal waarin
liefst 42% van de jaaromzet werd
gehaald. Het goede resultaat was vooral
te danken aan de verkoop van MS-DOS
PC's. Vanaf het moment dat men over
voldoende aantallen kon beschikken
werden de DOS machines snel populair.
Over heel 1989 heeft Atari Benelux ruim
tweemaal zoveel PC's verkocht als in
het jaar daarvoor. Men had meer ST's
kunnen verkopen wanneer die in
voldoende mate aanwezig waren geweest.
Hetzelfde geldt voor de Portfolio, de
kleinste MS-DOS computer, en de
spelcomputer Lynx. Door de grote vraag
naar deze laatste apparaten in Amerika
kwam er geen enkele naar Europa.

PORTFOLIO

Wat de Portfolio betreft: dit nieuwe
produkt sloeg opvallend aan, al is nog
niet alle randapparatuur voorhanden.
Ook de Transputer is nog niet
leverbaar, evenals de Stacy, de
portable gebaseerd op de Motorola 68000
lijn. Deze produkten moeten in de loop
van het jaar komen. De Stacy is minder
kostbaar dan de Apple portable. De RISC
Transputer ATW mag zich verheugen in
belangstelling uit de universitaire
wereld.

Atari leed een gevoelige nederlaag in
het onderwijs doordat het Ministerie de
PC verkoos voor de scholen. Het bedrijf
meldt echter dat de (basis)scholen zich
daar weinig van hebben aangetrokken en
vele ST's bleven kopen ondanks het
ministeriele besluit. Soms zelfs in
combinatie met PC's.

VIDEOTEX-TERMINAL NMS 6302

De Philips Videotex terminal NMS 6302
is vanaf 1 februari te koop in de PTT
Primafoon winkels. De terminal bevat
een decoder-unit, een ingebouwd modem,
een beeldscherm, een controle- circuit
en een voeding met controlelampje. De
technische gegevens zijn volgens opgave
van de fabrikant:
-Ondersteuning van Prestel, Teletel en
ASCII. Instelling gaat automatisch of
met de hand.
-Monitor 9 inch monochroom, 40 of 80
tekens per regel.
-Toetsenbord alfanumeriek, 67 toetsen,
apart numeriek veld en funktietoetsen.
-Wachtwoord voor drie levels van
gebruiks beveiliging.
-Auto-dial kiesmenu voor 10 databank-
nummers, compleet met inlogcodes.
-Autodial modem, V.23, 1200/75 baud,
orginate/answer, puls- en toonkiesmode.
-Plug voor randapparatuur als printer,
smard card lezer of PC.
-Voeding 220 V (+/- 10 %), verbruik 35
W in bedrijf, in stand-by 8 W.
-Afmetingen (hxbxd) 23x25x23 cm.
-Gewicht 4 kg.
-Prijs f 695,- incl. BTW. Bij koop
verder geen huurkosten.
-Alleen huren is ook mogelijk. Prijs
daarvan is f 25,- per maand.

Gebruik van de Videotex diensten kan
ook met een computer met modem. U kunt
nu al bellen met 06-7400 (kosten: 37,5
cent per minuut). Nodig is een Viditel
of Viewdata communicatie- programma.
Dit nummer is nog bij weinig mensen
bekend, maar dat zal uiteraard wel
veranderen als PTT met de publiciteits
campagne begint.

BEELDKRANT ADVERTENTIES

T. den Toom uit Eemnes biedt de
volgende spullen te koop aan: een 20 Mb
Miniscribe harddisk 8225XT voor een
Philips NMS9100 of P3105 computer,
f500. Een HP AT toetsenbord nw 11v
Zweeds, f25. En een 8088 microprocessor
voor f10. Inlichtingen: tel.
02153-83640.

Willem Hoogma uit Nieuwegein biedt zijn
Tandy TRS-80 computer te koop aan,
compleet met monitor (groen),
cassetterecorder en software op
cassette. Alles bij elkaar voor f95.
Bel: 03402-43956.

Wilt u ook een NON-COMMERCIELE
advertentie op het gebied van computers
en/of communicatie in de Beeldkrant
plaatsen (gratis!), stuur dan een
briefkaartje, en vergeet niet uw adres
en telefoonnummer te vermelden.

