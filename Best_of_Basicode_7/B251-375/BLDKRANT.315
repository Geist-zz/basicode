315, maa 30 apr '90

SPAARLAMP ZO GROOT ALS GLOEILAMP

Eindelijk zijn ze er dan, de PL-lampen
die vele malen zuiniger zijn dan de
gloeilamp, maar niet groter dan het
gewone peertje. Philips introduceert de
nieuwe lichtbron deze maand in de
versies 9, 11, 15 en 20 watt,
vergelijkbaar in lichtopbrengst met
gloeilampen van resp. 40, 60, 75 en 100
watt, onder de type-aanduiding PLC*E
spaarlampen.

Bij de introductie van de PL-lampen,
enige jaren geleden alweer, ging er een
schok door de verlichtings branche:
eindelijk een vervanger van de
traditionele gloeilamp met minder
stroomverbruik. De PL-lampen waren
aanvankelijk echter dusdanig lomp dat
speciale armaturen nodig waren, of men
moest genoegen nemen met een lamp die
buiten de kap uitstak. De PL-lampen
kregen ook al gauw de bijnaam:
'jampot-lamp'.

ZELFDE KLEUR LICHT

De nu geintroduceerde PLC*E-lampen zijn
maar weinig langer dan de gewone
gloeilampen. Ze geven hetzelfde warme
licht en passen in de standaard
schroeffitting en dus in veel armaturen
voor huiselijke toepassingen. Bovendien
geven ze veel minder warmte af
(energieverlies in feite).

De nieuwe lampen konden kleiner zijn
dan de bestaande typen dankzij
vernieuwingen in de elektronica van de
lamp, voornamelijk gebaseerd op
miniaturisering en geavanceerde montage
technieken en componenten. Daarnaast
hebben verbeteringen in de glas-
technologie van de ontladings buisjes
tot de vernieuwing bijgedragen.

LANGERE LEVENSDUUR

De PL-reeks betaalt zichzelf door meer
licht te leveren en langer mee te gaan.
De levensduur zou circa 8.000 uur zijn.
Ter vergelijking: een gemiddelde
gloeilamp gaat ongeveer 1000 uur mee.
De prijzen varieren afhankelijk van het
vermogen van f 45,- tot f 49,50. Nu
maar wachten in hoeverre de
voorspellingen van de industrie
uitkomen.

Een onderzoek van de Stichting
Vergelijkend Waren Onderzoek (waaraan
Konsumenten Kontakt en Consumentbond
meewerkten) wees uit dat de besparing
tegenviel, omdat veel PL-lampen van de
eerste generatie voortijdig uitvielen,
dan wel de lichtopbrengst beduidend
terugliep, waardoor de feitelijke
besparing aanzienlijk minder groot was.
Ook zou de lamp enkele schadelijke
stoffen voor het milieu in zich hebben
die kunnen vrijkomen als hij wordt
weggegooid.

SCHRIJVEN MET ATOMEN

Onderzoekers van IBM hebben een nieuwe
mijlpaal bereikt op het gebied van de
nano-engineering: het nauwkeurig
manipuleren met individuele atomen en
moleculen. Met behulp van een eerder op
een IBM-laboratorium uitgevonden
instrument, de scanning tunneling
microscoop (STM), konden zij
afzonderlijke atomen over een nikkel-
oppervlak verplaatsen en ze zodanig
neerzetten dat er met lijnen van 1
atoom dik de letters 'IBM' verschenen.
De letters waren 500.000 maal zo klein
als de letters van een schrijfmachine.

TECHNIEK

De scanning tunneling microscoop
bestaat in feite uit een uiterst fijne
naald waarmee, nadat er een elektrische
spanning is aangebracht, van uiterst
korte afstand een oppervlak wordt
afgetast. Dit gebeurt zo gedetailleerd,
dat er zelfs afzonderlijke atomen
kunnen worden onderscheiden. De
onderzoekers gebruikten deze naald nu
echter om er xenon atomen mee vast te
pakken die min of meer los op een
nikkel- oppervlak lagen. Dit oppakken
was mogelijk wanneer de punt van de
naald binnen 1 atoomdiameter van het
xenon atoom werd gebracht, dus als het
ware in het atoom prikte. Door de naald
te verplaatsen werd zo'n xenon atoom
over het hobbelige oppervlak gesleept
dat door de nikkel atomen werd gevormd.
Dit slepen kan men ongeveer vergelijken
met het voortduwen van een pingpongbal
over een groot eierkarton of een ruwe
taartbodem. Was het xenon atoom op de
gewenste plaats gekomen, dan werd de
naald opgeheven en bleef het atoom
achter.
Het verplaatsen gebeurde bij extreem
lage temperatuur (om de trillingen van
de atomen te matigen) en in een extreem
hoog vacuum (om te voorkomen dat
ongewenste luchtmoleculen het werk
verstoorden). Op deze manier werden in
totaal 35 xenon atomen in de vorm van
de letters IBM gerangschikt: de eerste
reclame boodschap op atomaire schaal.

TOEKOMST

Sommigen zien voor deze
nano-engineering al een grote toekomst
weggelegd. Men zou elektronische
schakelingen kunnen maken die vele
malen kleiner zijn dan die van nu,
waardoor computers kleiner en sneller
zouden kunnen worden. En ook zou het
misschien mogelijk zijn om atomen en
moleculen zodanig te rangschikken en te
combineren, dat er geheel nieuwe
verbindingen en materialen ontstaan.
Momenteel is deze techniek echter nog
ver verwijderd van eventuele praktische
toepassingen. Men probeert nu vooral
meer te weten te komen over het gedrag
van atomen en moleculen op vaste
oppervlakken. (Uit: NRC Handelsblad)

OPTICA SNELLER DAN ELEKTRONICA

Het Westduitse chemieconcern BASF gaat
deelnemen aan een onderzoeks projekt
dat is opgestart door het Japanse
Ministerie voor Internationale Handel
en Industrie (MITI). Het doel van dit
projekt is het ontwikkelen van
materialen met niet-lineaire optische
eigenschappen die gebruikt kunnen
worden in extreem snelle optische
schakelprocessen. Naast BASF nemen acht
Japanse ondernemingen, vijf nationale
onderzoeks laboratoria en de
universiteiten van Tokyo en Nagoya deel
aan het onderzoeks projekt.

SCHAKELEN MET LICHT

Materialen met niet-lineaire optische
eigenschappen zijn het best te
vergelijken met bepaalde kristallen.
Bij een geringe licht- intensiteit
wordt nagenoeg geen licht doorgelaten,
terwijl bij hogere licht- intensiteit
relatief meer licht kan passeren. De
overgang tussen de niet- doorschijnende
en de glasheldere toestand van het
materiaal vindt plaats in biljoensten
van een sekonde.

Materialen die zo snel schakelen kunnen
de basis gaan vormen voor optische
schakel- elementen, die in een optisch
systeem een funktie kunnen vervullen
die sterk overeenkomt met de rol van de
transistor in elektronische
schakelingen. Daarmee wordt het
mogelijk om schakelsystemen te
ontwerpen die geheel of gedeeltelijk
optisch werken en schakelsnelheden
bereiken die tot een faktor 100 a 1000
sneller zijn dan de huidige
elektronische schakelingen.

ORGANISCHE KUNSTSTOFFEN

Het gebruik van speciale anorganische
stoffen met niet- lineaire optische
eigenschappen is niet nieuw. Ze worden
bijvoorbeeld toegepast in laser-
optische installaties voor frekwentie-
verdubbeling. Andere toepassingen voor
deze materialen lijken beperkt.

Veel meer verwacht men van organische
kunststoffen, waarbij met name gedacht
wordt aan geleidende polymeren met een
elektrisch geleidend vermogen
vergelijkbaar met dat van metalen. Met
name op het gebied van geleidende
polymeren heeft BASF een ruime
ervaring. In het kunststof laboratorium
te Ludwigshafen is het gelukt een
polymeer te vervaardigen die bij
eenzelfde gewicht het geleidend
vermogen van koper evenaart. Het is
vooral dit research projekt dat van
doorslaggevend belang geweest is voor
het MITI om BASF in het onderzoek te
betrekken. (Uit: Elektuur, mei 1990)

TOEKOMST IN TELECOMMUNICATIE

De TROS gaat de televisiecursus
'Toekomst in Telecommunicatie' opnieuw
uitzenden. Er zijn acht wekelijkse
uitzendingen, steeds op dinsdagavond om
18.30 uur (Ned. 2).

Bij de serie, die op zes maandagen en
twee woensdagen door Hobbyscoop wordt
begeleid, hoort een cursuspakket. Dat
is te bestellen door f 44,95 over te
maken op girorekening 6398 van
TROS-Kiosk, Postbus 777, 4870 BK
Etten-Leur. U kunt ook een volledig
ingevulde girobetaalkaart of Eurocheque
ter waarde van dit bedrag sturen naar
bovengenoemd adres.

Het cursuspakket omvat een rijk
geillustreerd cursusboek, een CD-video
over de historie van telecommunicatie,
een telefoonkaart met vier tikken, een
poster en een boek over telematica. Op
de CD-video staat o.a. een documentaire
over KG-communicatie en een
computerprogramma in Basicode.

'SPIEGEL VAN HET HEELAL'

Dit is de titel van de nieuwe
voorstelling die het Artis Planetarium
vanaf 3 mei presenteert. Deze show is
opvolger van het programma 'de rode
planeet', dat in het afgelopen jaar
meer dan 150.000 bezoekers heeft
getrokken.

VAN GALILEI TOT HUBBLE

'Spiegel van het heelal' is een
programma over onze relatie met de
kosmos, vanaf de vroegste tijden via de
brilleglas kijker van Galilei tot en
met de Hubble Space Telescope van nu.

In 1610 richtte Galileo Galilei als
eerste de juist uitgevonden verrekijker
op de sterrenhemel. In de volgende
eeuwen werden steeds grotere
sterrekijkers gebouwd. In 1917 werd op
Mount Wilson de tot dan toe grootste
spiegel telescoop in gebruik genomen,
met een hoofdspiegel van 2,5 meter
middellijn. De grootste enkelvoudige
spiegel telescoop van dit moment heeft
een spiegel van 6 meter middellijn.
Maar al deze telescopen worden
gehinderd door de aardse dampkring die
veel straling uit de ruimte absorbeert
en bovendien voortdurend trilt. Vandaar
dat de Hubble Space Telescope een nieuw
tijdperk inluidt. Hij is de eerste
grote sterrekijker die ons ver boven de
storende luchtlaag van de aarde terug
kan voeren naar het begin van ruimte en
tijd. De spiegel van de Hubble Space
Telescope meet 'maar' 2,4 meter. Toch
kan dit instrument veel verder en
scherper kijken dan aardse telescopen.

FILOSOFISCHE BESPIEGELINGEN

In het nieuwe planetarium programma
passeert niet alleen de ontwikkeling
van de telescoop de revue. De
onderliggende gedachte is filosofisch:
wij houden het heelal een spiegel voor,
maar het omgekeerde gebeurt ook. Wij
onderzoeken de kosmos en we staan oog
in oog met onszelf.

'Spiegel van het heelal' wordt dinsdag
tot en met zondag dagelijks vier keer
vertoond. Op maandag ochtend is het
planetarium gesloten. Daarnaast staan
de traditionele school- en kinder-
voorstellingen op het programma.
U vindt het Artis Planetarium aan de
Plantage Kerklaan 40 in Amsterdam.

HOBBYSCOOP SERVICES

Hobbyscoop heeft verschillende diensten
voor de luisteraars. Die zetten we hier
nog eens op een rijtje.

* Hobbyscoop spreekuur *
Elke vrijdagochtend van 10 tot 12 uur
houdt Hobbyscoop spreekuur. U kunt dan
met uw vragen over onze uitzendingen
terecht op nummer 035-773015.
Schrijven mag natuurlijk ook. Het
adres: NOS Hobbyscoop, Postbus 1200,
1200 BE Hilversum.

* NOS-Teletekst *
De onderwerpen die in Hobbyscoop ter
sprake komen staan steeds vermeld in
Teletekst op de dag van uitzending,
vanaf ongeveer 12 uur 's middags. Kijk
voor de maandag- uitzending (Radio 5)
op pagina 255, en voor de woensdag
(Radio 1) op pagina 251.

Verder kunt u op pagina 420 de listing
vinden van een door ons uitgezonden
Basicode programma, zodat het mogelijk
is om (kleine) fouten in het programma
te herstellen, mocht het programma bij
u thuis (door storingen op de
middengolf) verminkt zijn
binnengekomen.

* Fido-NOS databank *
Bereikbaar onder nummer 035-45395 op
300/300, 1200/75, 1200/1200 en
2400/2400 Baud. Het data formaat is
daarbij, zoals gebruikelijk bij
Fido-nodes: 8 bits, geen pariteit, en 1
stopbit (8,N,1). Onze databank werkt
dus met nadruk NIET volgens het Viditel
systeem! Zet uw communicatie-programma
in de Terminal mode, ook wel ASCII of
TTY mode genaamd (tekst).

Aangezien ons BSS zowat voortdurend in
gesprek is (we hebben maar 1 lijn ter
beschikking), heeft Hobbyscoop diverse
file-gebieden met Beeldkranten en
Basicode programma's op een aantal
Fido-knooppunten elders in den lande
ingericht. Belt u daarom ook eens naar:
- Fido-Emmen-1, tel. 05910-21000
- Fido-Nijmegen-1, tel. 080-788405
- Fido-Olivetti-10, tel. 045-215877

* Abonnement Beeldkrant *
Sinds kort bestaat de mogelijkheid om
een proef-abonnement te nemen op de
Beeldkrant, en wel voor de periode van
1 april t/m 13 juni. Daarbij zult u
alle Beeldkranten vanaf nummer 301
toegestuurd krijgen (wekelijkse
toezending van telkens twee kranten).
De prijs hiervoor bedraagt f25,00. Wilt
u zo'n proef-abonnement aanvragen, maak
dan dit bedrag over op giro (postbank)
rekening 1417, t.a.v. NOS Dienst Radio
Programma in Hilversum, o.v.v. 'Proef-
abonnement Hobbyscoop Beeldkrant'. U
kunt ook een (volledig ingevulde) bank-
of giro-cheque van f25,00 sturen naar
NOS Hobbyscoop, Postbus 1200, 1200 BE
in Hilversum. En vergeet niet uw
VOLLEDIGE naam en adres te vermelden!

