356, maa 29 okt '90

CD-ROM: DE TECHNIEK

In het tijdschrift PC-Active nr. 20
troffen we een interessant artikel aan
over CD-ROM, een nieuw massa-opslag
medium dat 600 miljoen tekens
informatie kan bevatten! Het artikel
bevat veel informatie over de techniek
achter CD-ROM. Vandaar dat we u dit
niet wilden onthouden. Met dank aan de
redactie van PC-Active, die toestemming
verleende voor publicatie in de
Beeldkrant.

OPBOUW VAN EEN CD

Hoewel de CD gebruikt wordt als een
soort disk heeft hij wat opbouw betreft
meer weg van een langspeel plaat.
Diskettes en vaste schijven zijn
opgebouwd uit cirkelvormige sporen,
tracks geheten, die weer zijn
onderverdeeld in sectoren. LP's bestaan
echter uit EEN enkel spoor, dat
spiraalvormig van buiten naar binnen
loopt. CD's hebben ook zo'n spoor,
alleen loopt het vanuit het centrum van
de disk naar buiten. Toch heeft een CD
weer iets weg van een floppy: het spoor
is onderverdeeld in frames, die elk 24
bytes bevatten.

KRASBESTENDIG

Om een geluids-CD te beschermen, zijn
er twee soorten maatregelen getroffen
op elke CD. De eerste is een
beschermlaag aan de buitenkant; de
tweede is een uitgebreid systeem van
fout- correcties. Dit systeem heet CIRC
(Cross Interleaved Reed Solomon Codes)
en is een combinatie van Reed Solomon
controle getallen die Cross Coded en
Interleaved op de disk geschreven
worden. Lees rustig verder, de
betekenis hiervan volgt hieronder. De
controle code is in feite een variatie
op de aloude checksum, een getal dat
aan een reeks data- bytes wordt
toegevoegd volgens een bepaalde
methode. Als de data worden ingelezen,
wordt de checksum meteen mee gelezen,
maar ook opnieuw berekend over de
zojuist ingelezen gegevens. De beide
controle- getallen moeten kloppen,
anders zijn de gegevens kennelijk
beschadigd geraakt.

Er zijn goede en minder goede methodes
om zo'n checksum te berekenen. Was de
checksum vroeger een gewone optelling
van de data- bytes, tegenwoordig is het
vaak een bijzonder ingewikkelde
formule. Het doel van een goede
foutcorrectie is immers om zoveel
mogelijk fouten in de data op te
sporen, en eventueel zelfs te bepalen
welk byte de boosdoener is. Dit noemt
men het localiseren van de fout. De
gewone checksum merkt weliswaar op,
wanneer er EEN enkel byte veranderd is,
maar er is een kans dat twee
verschillende fouten elkaar als het
ware opheffen. Hierdoor is de checksum
in orde, maar de data niet. En dat is
nu net het enige, dat nooit mag
voorkomen. Een veel gebruikte checksum
methode (die onder andere ook door
floppy- en harddisk- controllers en in
de X-, Y- en Z-modem communicatie
protocollen gebruikt wordt!) is de CRC,
de Cyclic Redundancy Check. Deze werkt
met een combinatie van bit-schuif en
XOR opdrachten. De Reed Solomon
checksum is een andere, bijzonder
ingewikkelde controle-code, die de kans
op twee of meer elkaar opheffende
fouten bijzonder klein maakt.

ZELFREINIGEND

Maar CD's merken het niet alleen als er
een fout optreedt: ze proberen ook
zelfstandig te achterhalen wat er
verkeerd gegaan is. Met een normaal
controle-getal is weliswaar snel te
constateren dat er in een bepaald blok
een fout zit, maar welk byte de
schuldige is, is niet te bepalen. Met
Cross Coding is dat te verbeteren. De
data wordt hierbij niet opgevat als een
lange rij bytes, maar als een twee-
dimensionaal rooster van bytes. Door
zowel op de rijen als op de kolommen
een checksum te plaatsen, kan het
foutieve byte als het ware gepeild
worden. Maar fouten ten gevolge van
fysieke beschadiging van de CD (lees:
van het oppervlak) leiden er vrijwel
altijd toe dat er niet EEN byte, maar
een hele reeks beschadigd raakt. Het is
dan wel duidelijk waar de fout zit,
maar herstellen is lastiger. Vandaar de
Interleave: de gegevens worden niet in
de oorspronkelijke volgorde
weggeschreven, maar als het ware met de
rijen en kolommen van het rooster
verwisseld. Opeenvolgende bytes op de
CD vormen dus zeker geen opeenvolgende
bytes na het inlezen, zodat de schade
in feite gedeeld wordt door de rijen
(of kolommen) van het data-rooster.

In praktijk komt het erop neer, dat een
reeks beschadigde bytes op de disk
leidt tot meerdere kleine
beschadigingen in de data, die met
interpolatie kunnen worden opgelost.
Het ontbrekende byte -dat bekend is,
vanwege de Cross Coding- wordt dan
gewoon gemiddeld tussen de bytes ervoor
en erna. Voor geluids CD's is dit
vrijwel nooit een probleem, omdat het
verloop van de data altijd geleidelijk
is. Al deze technieken samen leiden tot
een betrouwbaarheid van 1 op 1 biljoen
(duizend miljard, oftewel een 1 met
negen nullen) bits. Bij de huidige
capaciteit van CD's betekent dat
gemiddeld 1 foutief bit op twee hele
CD's!

CD-ROM

Voor computer toepassingen is dat
echter nog steeds onaanvaardbaar. Om de
betrouwbaarheid nog verder te
verbeteren, worden er 98 frames van 24
bytes elk gecombineerd tot een CD-ROM
sector, die dus 2352 bytes groot is.
Een deel van de sector wordt gebruikt
voor extra informatie over de data: een
32-bits CRC en nog eens 276 bytes met
pariteits informatie. De combinatie van
de CIRC methode -om fouten te
detecteren en te localiseren- en de
extra sector-informatie stelt de
CD-lezer in staat verkeerde bits weer
terug te buigen. Dit verbetert de
betrouwbaarheid tot 1 op 1 biljard
(1000 biljoen, een 1 met twaalf
nullen), oftewel 1 onbetrouwbaar bit op
2000 CD's. Daar valt mee te leven,
zelfs voor de fabrikanten van CD's.

Er blijven nog 2048 bytes per sector
over, een mooi getal voor computer
toepassingen. De capaciteit wordt 540
Mb per CD, met een maximale overdrachts
snelheid van 150 Kb per seconde. Niet
erg snel, maar dat heeft weer te maken
met de draaisnelheid van de CD en het
feit, dat de informatie in dat ene
spiraal vormige spoor opgeslagen is. De
draaisnelheid van een CD is namelijk
afhankelijk van de positie van de
leeskop. Omdat de omtrek van een
omwenteling aan de binnenkant van de CD
kleiner is dan aan de buitenkant, moet
de CD sneller draaien wanneer de kop
zich dichter bij het centrum van de
disk bevindt. Dit garandeert dat er
altijd evenveel gegevens per seconde
voorbij komen, terwijl de dichtheid van
de informatie -het aantal bytes per
centimeter spoorlengte- gelijk blijft.
Om een bepaald deel van de CD te lezen
moet de kop dus naar de plaats gebracht
worden waar de gegevens zouden moeten
staan, de draaisnelheid moet worden
aangepast aan de positie van de kop en
het spoor moet worden afgetast totdat
het gewenste deel langs komt.

KLEIN MAAR FIJN

Informatie op een CD wordt opgeslagen
in de vorm van putjes in een
reflecterende laag. Laserlicht wordt
teruggekaatst in het gebied tussen de
putjes (de zogeheten 'lands') en
geabsorbeerd door de putjes ('pits'
geheten). Op deze manier kunnen nullen
en enen op de disk geschreven worden,
door het inbranden van putjes in de
laag. De informatie dichtheid op een CD
kan zo hoog zijn, omdat licht veel
nauwkeuriger te positioneren is dan
magnetische velden. Een putje heeft een
lengte van 0.9 tot 3.5 micrometer (een
miljoenste meter), is 0.5 micrometer
breed en 0.1 micrometer diep. De
breedte van het spoor is ruwweg drie
keer de breedte van een putje; de
sporen liggen 1.6 micrometer uiteen.
Dit betekent, dat er 20.000 windingen
van het spoor op 1 CD liggen. Zouden
die uitgewikkeld kunnen worden, dan zou
het spoor 5 kilometer lang zijn... Even
ter vergelijking: een menselijk haar is
50 micrometer breed, zodat er in de
breedte van een mensenhaar dertig
sporen geplaatst zouden kunnen worden!

CD-ROM ALS MEDIUM

Goedkoop zijn ze nog niet echt, CD-ROM
drives. Maar de prijzen zijn wel in
beweging. En gezien de mogelijkheden
die een CD-ROM biedt wordt zo'n
apparaat steeds aantrekkelijker.
Massieve data-opslag, dat biedt heel
nieuwe perspectieven voor allerlei
programmatuur. Zeker in deze tijd, nu
de grafische mogelijkheden van de
computer steeds meer op de voorgrond
treden. Fraaie schermen, die echter
zoveel ruimte nemen dat ze op de
normale manier (met floppy en harddisk)
eigenlijk nog niet helemaal bruikbaar
zijn.

Daarnaast is de CD-ROM natuurlijk een
ideale manier om allerlei software uit
te brengen, als we even kijken naar het
feit dat een CD-ROM zich zeer wel laat
beschermen tegen illegaal kopieren. En
wie een beetje netjes met de plaatjes
omspringt zal ook nooit opeens moeten
vaststellen dat de zaak beschadigd is
geraakt. Een prima medium, zo'n CD-ROM.

Alleen, we hebben weer eens te maken
met de bekende kip-en-ei situatie. Er
is nog niet erg veel software op CD-ROM
beschikbaar, hoewel er steeds meer
verschijnt. Dat komt natuurlijk doordat
de drives nog niet zo wijd verbreid
zijn. Anderzijds, doordat er nog niet
al te veel drives zijn verkocht, zijn
de software boeren nog ietwat
terughoudend. Eens -binnenkort- zal
daar verandering in komen en breekt de
dam door. Dan zal de CD-ROM heel nieuwe
toepassingen en mogelijkheden in
computerland bewerkstelligen, want met
een dergelijke capaciteit...

