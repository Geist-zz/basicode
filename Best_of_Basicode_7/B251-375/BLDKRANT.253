253, woe 27 sep '89

STICHTING INVOERING HDTV VAN START

Komend najaar gaat de Stichting
Nederlands Platform HDTV van start. Dit
nationale platform moet de geleidelijke
invoering van high definition
television gaan voorbereiden. Nederland
geeft daarmee als een van de eerste
EG-landen gehoor aan de oproep van de
Raad van Ministers om nationale
platforms op te richten. Minister de
Korte (Economische Zaken) had daartoe
eerder dit jaar een voorstel gedaan. De
nieuwe stichting moet straks bij de
introductie van HDTV in Nederland alle
activiteiten coordineren. De eerste
deelnemers aan de nieuwe stichting zijn
PTT Telecom, Philips, Vecai, NOS, NOB
en de ministeries van Economische
Zaken, WVC en Verkeer en Waterstaat.
Tot voorzitter is benoemd Andre van der
Louw, die tevens voorzitter is van de
mediaraad.

Ook andere organisaties zullen
binnenkort worden gevraagd zich bij de
stichting te voegen. Verder zullen voor
bepaalde specifieke onderwerpen aparte
projectgroepen worden ingesteld. Te
denken valt aan de produktie van
programma's en de mogelijkheden van
HDTV voor het telecommunicatie- verkeer
en de elektronische dienstverlening.
Deze projectgroepen zullen ondermeer
stappenplannen kunnen ontwikkelen,
haalbaarheidsstudies uitvoeren en
promotie- en demonstratie- projecten
opzetten. De deelnemende organisaties
en bedrijven dragen ieder vijf ton bij
aan de kosten, terwijl de drie
ministeries ieder een miljoen
beschikbaar stellen. Voorlopig zal de
nieuwe stichting tot eind 1992 actief
zijn.

LANGSTE GLASVEZELKABEL ONDER WATER

Sinds kort zijn de Philippijnse
eilanden Cebu en Negros, die bijna 100
km van elkaar verwijderd liggen, door
een kabel van minder dan een vinger dik
met elkaar verbonden. Het is de langste
glasvezelkabel ter wereld, uit EEN
stuk, die zo'n afstand zonder een
enkele versterker overbrugt. Langs twee
haardunne glasvezels, waarvan de kabel
er vier heeft, kunnen 1920
telefoongesprekken worden verzonden en
zo nodig ook televisie- programma's.

De 100 km lange kabel werd gefabriceerd
in de kabelfabriek van Siemens in
Neustadt Coburg. Vijf dagen lang 24 uur
per dag werd eraan gewerkt. De
kwaliteits bewaking bij de fabricage
stelde de technici voor tot dan toe
ongekende problemen. Dankzij een
speciaal daartoe ontwikkelde methode
konden alle werkzaamheden, die aan het
leggen van de kabel te pas kwamen,
tegelijk worden uitgevoerd. Een vanaf
het schip bestuurde onderwaterploeg
groef de kabel in de zeebodem, terwijl
tegelijkertijd alle gegevens van de
kabel gemeten en geregistreerd werden.
Doordat de kabel zonder
relaisversterkers werkt en snel gelegd
kan worden, is dit kabelconcept vooral
in landen met eilandengroepen of met
dichtbevolkte kustgebieden een
economisch alternatief voor
straalverbindingen of kabels over land.
(Uit: Notities)

WEGPIRATEN OP VIDEO

De Algemene Verkeersdienst Duitsland
heeft video ontdekt!! Automobilisten
die de verkeersregels met voeten treden
worden al enige tijd d.m.v. de video
aangepakt. Strafbaar is bv. het te
dicht op een andere auto rijden. Aan de
schaduwen die de auto's op het wegdek
werpen, kan de politie zien hoe dicht
een verkeersgebruiker achter zijn
voorganger rijdt. Na het constateren
van een dergelijke overtreding wordt de
boosdoener steevast naar de kant van de
weg gedirigeerd. Daar rest hem nog
slechts het toegeven van de overtreding
tijdens het bekijken van het belastende
materiaal. Het zal echter nog wel even
duren voordat de eerste camera in een
Nederlandse politiewagen wordt
geinstalleerd. (Uit: Video Vak)

VIDEOCASSETTE VAN VIJF UUR

Tijdens de Internationale
Funkausstellung die onlangs in Berlijn
werd gehouden introduceerde BASF de
eerste videocassette met een speeltijd
van vijf uur, nl. de 'E 300 Extra
Quality'. Het is nu mogelijk om drie
speelfilms op een cassette op te nemen.

Aan de invoering voor Europa is een
proeffase van een jaar in Oostenrijk
voorafgegaan. De E 300 heeft zich daar
uitstekend waargemaakt en kwam daar aan
de wensen van vele gebruikers tegemoet
voor een zo lang mogelijke speeltijd.
Vooral bij langere afwezigheid, zoals
tijdens de vakantie, hoeft men niet
meer van het opnemen van meerdere
uitzendingen af te zien: op de E 300
kunnen tot zes episodes van een
televisie-serie of drie speelfilms
worden opgenomen. (Bron: BASF)

ANTI-COPY BEVEILIGING

Het Amerikaanse bedrijf Macrovision
heeft een nieuw wapen ingezet in de
strijd tegen het illegaal kopieren van
video-cassettes: de VES-2000, het
eerste video- en audio- decodeersysteem
voor zowel tv-transmissie als het
opnemen van videocassettes. Met dit
systeem hoopt het bedrijf het illegaal
kopieren een halt toe te kunnen roepen.
Dat is wel nodig, vindt het bedrijf. In
de VS loopt het de spuigaten uit met
die illegaliteit. Jaarlijks derft de
Amerikaanse videomarkt dik 250 miljoen
dollar. Het verlies wordt wereldwijd
geschat op een miljard dollar. In
Amerika heeft Macrovision inmiddels 80%
van alle Hollywood- produkties die op
de consumenten verhuurmarkt worden
gebracht, voorzien van een anti-copy
bescherming.

VERSTOORDE BEELDEN

Ook is het mogelijk om met dit nieuwe
apparaat videosignalen te coderen.
Daarna kunnen die beelden bijvoorbeeld
via de satelliet verzonden worden en
met andere VES-2000 weer worden
gedecodeerd. Het systeem schijnt zo
betrouwbaar te zijn, dat zelfs het
Amerikaanse leger er vertrouwelijke
informatie mee wil versturen. Als extra
grapje biedt het apparaat ook nog de
mogelijkheid een signaal op de tape te
zetten, waardoor het programma na
verloop van tijd gewist wordt. (Uit:
Video Vak)

DELFTS BLAUW

We schrijven Firato '86. In de
Amstelhal van het RAI-complex in
Amsterdam presenteert VNU het
Ditzitel-systeem. De gebruiker van dit
Videotext-systeem kiest het
telefoonnummer van de Ditzitel-computer
en krijgt via een 'Voice Response
System' te horen op welke teletext-
pagina moet worden afgestemd. Heeft de
gebruiker dit gedaan, dan verloopt
vervolgens al het verkeer van het
hybride systeem via de toondruktoetsen
van de telefoon (of het handkiezertje)
en het retourverkeer via de toegewezen
teletext- pagina.

Tegelijkertijd presenteerde PTT tele-
communicatie haar viewdata-systeem
'Viditel' middels een geldverslindende
show-stand aan het grote publiek. Bij
dit systeem loopt het retour-verkeer
over dezelfde telefoonlijn. Daarmee
onderscheiden beide systemen zich niet
alleen wat betreft apparatuurkeuze van
elkaar (teletext-toestel /
viewdata-terminal of computer) maar ook
wat betreft de beveiliging van de
informatie die naar de gebruiker
toekomt.

Zoals in de combi-folder 'viewdata /
teletext' van de Firato '80 al werd
opgemerkt : 'Teletext is voor iedereen
toegankelijk' ! Dat bleek inderdaad
tijdens Firato '86 het geval te zijn.
Terwijl via het ene kanaal van het
RAI-kabelnet de live show te zien was
van Ruud Terweyden, die Viditel
promootte, gaf het ingeven van een
willekeurig paginanummer op de teletext
van het Ditzitel-kanaal een
woordraadsel te zien, wat eveneens live
werd opgelost.

De initiatieven van Videotext Nederland
van afgelopen week om zoveel mogelijk
verschillende diensten te bundelen zijn
op zich goed. Aan het ontsluiten van
deze diensten via viewdata (Viditel),
hybritex (Ditzitel[+], Encytel) en
tweewegkabel (Divac[exp], Totaalnet
Zuid Limburg[exp], Deltakabel) zitten
aan het hybritex-systeem enerzijds
gigantische voordelen, n.l. hoge
penetratiegraad teletext- ontvangers +
gestage groei TDK-toestellen en de
nadelen van de overige n.l. de noodzaak
van modem + computer of terminal en
extra apparatuur in kabelnet en bij
gebruiker thuis. Anderzijds zit er een
groot privacy-nadeel aan, namelijk dat
er meegekeken kan worden door
gebruikers die dezelfde pagina (1 uit
800) opvragen. Dit maakt voor algemeen
openbare diensten niet zoveel uit,
anders ligt dat met persoons / prive
gebonden zaken zoals bv. teleshopping /
berichtendienst / thuisbankieren wat nu
net de diensten zijn die deze systemen
-in principe- zo aantrekkelijk maken.
[WOEF]

NIEUW AMIGA BLAD

Op de eerste dag van de Efficiency
Beurs (op vrijdag 29 september a.s.)
verschijnt Amiga Wereld, een uitgave
van IDG Communications. Amiga Wereld is
een regelrecht zusje van bladen als
Amiga World (U.S.A. en Verenigd
Koninkrijk) en Amiga Welt (Duits) van
dezelfde uitgever, maar heeft een
zelfstandige Nederlandse redactie.
Hoofdredacteur is programmeur en
publicist John Vanderaart, bij de
Nederlandse Amiga gebruikers bepaald
geen onbekende.

'Professioneel, objectief, oplossend,
onderhoudend' luidt de ondertitel van
de Nederlandse Amiga Wereld. We zijn
benieuwd of het blad inderdaad hieraan
beantwoordt.

In het eerste nummer onder meer een
test van de Amiga 2500, besprekingen
van diverse software pakketten en een
aantal praktijktips voor de Amiga
gebruiker.

Amiga Wereld gaat in de losse verkoop f
7,95 kosten. Voor een jaarabonnement
(10 nummers) betaalt u f 70,-- maar
leden van de Amiga Club krijgen op dat
bedrag tien gulden korting.

MAANDAG-UITZENDING VERVROEGD

Met ingang van 1 oktober 1989 is de
zendtijd- indeling van de middengolf-
zender Radio 5 enigszins veranderd.
Hierdoor zal vanaf oktober de computer-
bijlage van Hobbyscoop op de
maandagavond 35 minuten naar voren
worden verplaatst: we zijn dan te
beluisteren van 21.00 uur tot 21.30
uur. Dit betekent dus tevens dat we 5
minuten zendtijd erbij krijgen!

Radio 5 is te ontvangen op 1008 kHz
(Flevoland) en 891 kHz (steunzender
Hulsberg). Deze laatste frequentie is
vooral belangrijk voor luisteraars in
Zuid-Limburg en Noordoost- Belgie.

De nieuwe zendtijd geldt voor de
periode van 1 oktober 1989 t/m 31
december 1989. Daarna zal er
waarschijnlijk opnieuw het een en ander
gaan veranderen voor Hobbyscoop. Dus:
blijf luisteren, we houden u op de
hoogte!

