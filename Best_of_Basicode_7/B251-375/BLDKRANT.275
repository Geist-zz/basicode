275, woe 06 dec '89

HIPPARCOS WERKT TOCH

Ondanks alle problemen is Hipparcos
toch begonnen met het meten van
sterposities. De dure satelliet is -
zoals bekend - niet in de voorziene
geostationaire baan gekomen. Inplaats
daarvan pendelt de satelliet nu in een
sterk elliptische baan met een omloop
periode van 10,5 uur rond de aarde.
Alle meetresultaten moeten nu
herberekend worden naar de positie die
de satelliet op dat ogenblik heeft.
Verder moeten de gegevens die hij naar
de aarde straalt steeds door wisselende
grondstations worden opgenomen.

Desondanks vindt ESA dat de satelliet
naar wens functioneert. Hij zal over
enige tijd lange tijd (meer dan 100
minuten in sommige gevallen) in de
schaduw van de aarde blijven. Pas
wanneer die periode voorbij is, in
maart 1990, zal men meer kunnen zeggen
over de feitelijke conditie en het
eindresultaat van de waarnemeingen. Men
is echter, zo blijkt uit het
ESA-bericht, op dit moment redelijk
optimistisch.

DUITSERS OOK OP ASTRA?

Kanal Plus Duitsland, een joint venture
van Kanal Plus en de uitgeverij
Bertelsmann, gaat niet zoals
aangekondigd via de Franse satelliet
TDF-1 uitzenden, maar via de Duitse
satelliet Kopernikus. Deze overstap is
ingegeven door het verschil in
uitzendnormen. DFS Kopernikus zendt uit
in PAL, TDF-1 daarentegen in in D2-MAC
en daar heeft Kanal Plus bij nader
inzien weinig vertrouwen in. De zender
wil per se volgend jaar zomer van start
en vreest dat tegen die tijd nog
onvoldoende D2-MAC ontvangst apparatuur
op de markt is om verzekerd te zijn van
een substantiele kijkersmarkt onder de
schotel bezitters.

Om dezelfde reden ziet de Duitse zender
Sat-1 af van de uitzending via de
Duitse D2-MAC satelliet TV-SAT. In
plaats daarvan heeft de zender een
optie genomen op een plaats op de Astra
satelliet. Bij Astra is de beslissing
met gejuich begroet. Sinds de lancering
eind '88 heeft Astra drie transponders
vrijgehouden voor doorgifte van de
Duitse stations en nu men bijna de hoop
had opgegeven lijkt het geduld dan toch
te worden beloond. (Bron: Telecombrief)
Inmiddels lijkt het erop dat de D2-MAC
norm door de commerciele TV-stations
verafschuwd wordt omdat het de stations
vooral om een hoge kijkdichtheid te
doen is. Technologisch gesproken is de
norm die toekomstige TV mogelijkheden
moet ontsluiten zo goed als dood.

TEST SATELLIET-ONTVANGERS

Het aantal Radio- en TV-satellieten is
de laatste tijd explosief toegenomen en
daarmee ook de mogelijkheid om zelf
programma's van zo'n satelliet te
ontvangen. Steeds meer mensen willen
daarom een satelliet ontvanger
plaatsen, of omdat zij midden in de
polder geen buitenlandse programma's
kunnen ontvangen of omdat het kabelnet
niet die programma's doorgeeft die ze
willen zien.

Hobbyscoop heeft daarom besloten nog
voor het einde van het jaar een
onderzoek te laten doen naar satelliet
ontvangers en schotel antennes die je
zelf kunt plaatsen. Omdat zo'n
onderzoek buitengewoon ingewikkeld is,
werd de Technische Universiteit van
Delft gevraagd om het uit te voeren.
Daar testte men ontvangers en schotel
antennes die met name geschikt zijn
voor de ontvangst van de Radio- en
TV-satelliet Astra, die 16
verschillende kanalen uitstraalt.

Het onderzoek werd gedaan in
samenwerking met RB Magazine en drie
bijna afgestudeerde Delftse
onderzoekers: Hans van Leeuwen, Hugo
Michael en Hans Hageraats, onder
leiding van het hoofd van de afdeling
microgolf-componenten Ir. J. L.
Tauritz.

Er werden installaties getest van f
900.- tot f 2900.-. Een relatief
goedkope installatie bleek het beste te
voldoen als men alleen maar Astra wil
ontvangen. Duurdere installaties
voldoen beter wanneer men ook andere
satellieten zou willen ontvangen.

Een compleet overzicht wordt in de
woensdag uitzending van Hobbyscoop op
13 december uitgezonden. Het programma
is te ontvangen vanaf 19:00 uur via
Radio 1 (747 kHz middengolf) en op alle
regionale zenders in FM. De test zal -
dankzij de medewerking van RB Magazine
- daarna gratis in druk voor
belangstellende luisteraars te
verkrijgen zijn.

ELEKTRONISCH WINKELEN BEVALT

De elektronische dienstverlening in het
kader van het Amstelveense A'tel
projekt wordt door de deelnemende
huishoudens positief beoordeeld. Tevens
willen de A'tel comsumenten uitbreiding
van de dienstverlening. Dit blijkt uit
een eerste onderzoek onder 130
huishoudens naar de ervaringen die men
totnutoe heeft opgedaan met A'tel.
Hobbyscoop heeft aan deze proef eerder
aandacht besteed. In Amstelveen kan men
via Philips Minitel tostellen, zoals ze
ook bij miljoenen in Frankrijk zijn
geplaatst, niet alleen gegevens
opvragen, maar ook boodschappen
bestellen via een nieuwe dienst van AH,
James Telesuper. Het thuisbezorgen van
de boodschappen kost overigens extra
geld.
A'tel is het eerste Nederlandse project
op het gebied van elektronische
dienstverlening aan consumenten dat
gebruik maakt van een netwerk van
Videotex Nederland en wordt gezien als
een belangrijke stap op weg naar
geintegreerde elektronische
dienstverlening.

GEBRUIK EN BEOORDELING

1) Op de vraag van welke diensten van
A'tel gebruik gemaakt wordt, noemt 67
pct van de ondervraagden Girotel, 58
pct Telegids van PTT Telecomn en 54 pct
James Telesuper. Mickey wordt door 26
pct van de ondervraagden gebruikt.
2) Vervolgens is gevraagd een oordeel
te geven over de gebruikte diensten. Al
de aangeboden diensten worden positief
beoordeeld, waarbij men tevens aangaf
verdere uitbreiding van de diensten op
prijs te stellen.
3) In 68 pct van de ondervraagde
huishoudens wordt A'tel door twee
personen gebruikt, in de praktijk
veelal man en vrouw. In 45 pct van deze
huishoudens staat de minitel terminal
in de huiskamer, in 40 pct in de
studeerkamer of het kantoor aan huis en
bij 7 pct staat de terminal in de
slaapkamer.

NIEUWE BEELDTELEFOON VOOR ISDN-NET

Met de TeViFon, de beeldtelefoon van
AEG Olympia, hebben de gespreks
partners voortaan visueel contact, als
zij met elkaar telefoneren. Vooral in
het zakelijk verkeer is bij
onderhandelingen of vergaderingen
persoonlijk contact mogelijk zonder
tijdrovende en dure reizen. De
verbindings signalen lopen via het
nieuwe ISDN-net van de Duitse PTT.

De overdrachts frequentie van 64 kbit
per seconde die bij ISDN voor bewegende
beelden wordt gebruikt ligt een factor
3000 lager dan bij kleurentelevisie.
Het research laboratorium van AEG in
Ulm heeft voor de TeViFon een speciaal
codeer- en decodeer- systeem ontwikkeld
dat voldoet aan het CCITT-normen
voorstel en overdracht van bewegende
beelden via het ISDN-net mogelijk
maakt.

SYSTEEMOPBOUW

De TeVifon bestaat uit een tafeltoestel
met camera en monitor, een apparaat dat
bewegende beelden codeert, en een
standaard ISDN tv-toestel. Het
oplossend vermogen van het beeld
voldoet aan het Common Intermediate
Format (CIF).

Om tijdens een normaal telefoongesprek
ook een beeldverbinding tot stand te
brengen, hoeft men slechts een knop in
te drukken. Een uitklapbare spiegel
maakt naast de normale portret-
overdracht een interactieve weergave
van grafieken mogelijk, waarbij een op
de tafel liggend voorwerp, bijvoorbeeld
een tekening, in de camera wordt
gespiegeld.

De CODEC hardware is niet veel groter
dan de behuizing van een PC en herbergt
het codeer- en decodeer- systeem met
een capaciteit van elk 80 mips (miljoen
intructies per seconde).

Ter verkrijging van lipsynchrone
overdracht wordt de spraak in de
telefoon vertraagd met de looptijd van
het codeer- en decodeerproces (300
msec).

NOORDELIJK AMATEURTREFFEN

Op zaterdag 24 februari 1990 zal in het
Martinihal Centrum te Groningen weer
het Noordelijk Amateurtreffen worden
gehouden.

Het betreft de 14e uitvoering van een
unieke, eendaagse manifestatie,
georganiseerd door VERON (Vereniging
voor Experimenteel Radio Onderzoek in
Nederland) en VRZA (Vereniging van
Radio Zendamateurs), in Groningen
samenwerkend onder de naam 'V 2 G'.

Ook deze keer zal weer een veelheid aan
aspecten van de radio-hobby te zien
zijn, zoals demonstraties van packet
radio, antennebouw, infostands van
VERON en VRZA, zelfbouw projecten, en
computers in samenhang met de
radio-hobby. Ook handel en tweedehands
handel zullen vertegenwoordigd zijn.

Om het ontmoetings aspect ruime vorm te
geven is er een ontmoetings plein
gemaakt, waarop onder het genot van een
consumptie van het snelbuffet de
onderlinge banden kunnen worden
aangehaald.

Het N.A.T. is geopend van 9.30 tot
17.00 uur.

RADIOZENDEXAMENS VOORJAAR 1990

Van de examencommissie voor
amateurradiozend- examens van het
Ministerie van Verkeer en Waterstaat
ontvingen we het bericht dat in 1990 de
volgende voorjaarsexamens zullen worden
afgenomen:
- Radiotechniek en Voorschriften I en
II op 4 april 1990 te Nieuwegein;
- Opnemen en seinen van morsetekens met
snelheden van 8 en 12 woorden per
minuut in de periode van 15 tot en met
18 mei 1990 te Utrecht.
Aanmelden is mogelijk tot en met 22
januari 1990, tijdens werkdagen, en wel
TELEFONISCH bij het Examen Secretariaat
voor Amateurradio zendexamens te
Groningen, tel. 050-222270. De kosten
voor deelname aan een der examens
bedragen f 62,50.

