251, maa 25 sep '89

JUBILEUM-BEELDKRANT

Afgelopen maandag 20 september j.l.
zonden we in Hobbyscoop de 250-ste
Beeldkrant uit, een jubileumnummer!
Reiner van der Plas uit Delft heeft van
deze jubileum-krant een speciale, zeer
fraai vormgegeven uitgave vervaardigd,
waarvoor onze hartelijke dank. U kunt
een gratis exemplaar van deze speciale
uitgave bij ons aanvragen: stuur een
briefkaartje naar NOS Hobbyscoop,
Postbus 1200, 1200 BE Hilversum.
Vermeld er wel even bij:
Jubileum-Krant.

OPSTEL-WEDSTRIJD

Om deze nieuwe mijlpaal in het bestaan
van de Beeldkrant te vieren, schrijven
we een opstel- wedstrijd uit. Wij
verzoeken u ons een grappig of serieus
voorval te beschrijven waarbij
Hobbyscoop een rol speelt. Het
verhaaltje of de anecdote mag 1 of
maximaal 2 kantjes A4 beslaan. De meest
originele verhalen worden door ons
beloond met een zeer fraai ontworpen,
hangende telefoon plus geheugens, een
pennenset met inscriptie, boeken- of
platenbonnen naar wens.

Maak onze jubileum wedstrijd een
succes. Op een of andere manier zullen
we uw verhaal of anecdote publiceren.
Komen er veel reacties dan kunnen we ze
mogelijk bundelen. Liefst hebben we uw
reacties als vanouds naar Postbus 1200,
1200 BE in Hilversum. Graag ontvangen
we uw inzending VOOR 15 oktober a.s.

COMPUTERVIRUSSEN: EEN NIEUW FENOMEEN

Een nieuwe bedreiging in de veiligheid
van computersystemen vormen
tegenwoordig de virussen. In het
volgende verhaal zal duidelijk worden
waarom, en wat ertegen te doen valt.

WAT IS EEN COMPUTERVIRUS?

Een computervirus is een bedreiging van
de veiligheid en de integriteit van een
systeem. Een virus kan het totale
verlies van het programma betekenen of
een verandering in de gegevens en
daardoor een bedreiging vormen voor
vertrouwelijke informatie.
In tegenstelling tot andere vormen van
bedreigingen kan een computervirus
verspreid worden van programma tot
programma en van systeem tot systeem,
zonder dat er door menselijk toedoen
kan worden ingegrepen.

Een virus bestaat uit een serie
instructies die, wanneer ze worden
uitgevoerd, zichzelf kopieren in een
ander programma of in verschillende
files. In de eerste plaats kopieert het
virus zichzelf in (voorheen) niet
geinfecteerde programma's of files. Ten
tweede, op een bepaalde datum of nadat
het programma een aantal malen is
gebruikt, slaat het virus toe en voert
de instructies uit, die door de
ontwerper van het virus zijn ingegeven.

Afhankelijk van de bedoelingen van de
auteur wordt het virus op verschillende
manieren zichtbaar. Er kan bijvoorbeeld
plotseling een boodschap op uw
beeldscherm verschijnen, files kunnen
worden gewist of gegevens kunnen worden
veranderd. Soms is een virus
onschadelijk en als grap bedoeld, en
zal dan ook niet geinstrueerd zijn om
gegevens te vernietigen of te
veranderen. De namen van de computer-
virussen zijn even kleurrijk als
fantasievol: wormen, bacterien,
konijnen en dergelijke. Elk van deze
vormen heeft tot doel het zichzelf
kopieren in de aanwezige gegevens.

INFILTRATIE IN EEN BEDRIJF

We geven wat voorbeelden op welke
manier een virus het bedrijf kan worden
binnengebracht:

1. Het bedrijf huurt een uitzendkracht
in, die toegang krijgt tot de personal
computers binnen het bedrijf. Deze
persoon brengt een aantal programma's
mee die zijn/haar werk moeten
verlichten, b.v. een tekstverwerkings-
programma. Zonder dat de desbetreffende
persoon ervan op de hoogte is, is dit
programma 'besmet' met een virus.
Doordat dit programma wordt gebruikt op
een van de computers binnen het
bedrijf, heeft het virus de kans zich
te 'nestelen' in het bestand van de
organisatie. Zijn vernietigende werk
kan dus beginnen.
2. Software die thuis door een
werknemer wordt gebruikt en die
geinfecteerd is.
3. Software die door een commerciele
instelling wordt verkocht en waarbij
tijdens de productie een virus is
ingebracht.
4. Software die ge'download' is vanuit
een bulletin-board.
5. Een ontevreden werknemer.

HOE SERIEUS IS HET PROBLEEM?

Uiteraard zal in elk bedrijf waar men
met computers werkt, rekening zijn
gehouden met de traditionele
veiligheids maatregelen. Het eenmaal
per jaar kwijtraken van files (door
welke oorzaak dan ook) is nog te
accepteren. Hoewel het verlies van een
gedeelte van een bestand uitermate
vervelend is, is het natuurlijk maar
een fractie van wat er in zijn totale
omvang gebeurt met het bedrijfs
computersysteem. Het zal duidelijk zijn
dat de schade die een virus in een
grote organisatie aanricht beduidend
minder is bij een particulier die
slechts gebruik maakt van een enkele
computer thuis.

Het terugdringen van het aantal
virusinfecties van een organisatie is
belangrijk, maar het is niet mogelijk
om virussen totaal uit te bannen. Wel
is het ontzettend belangrijk te weten
wat te doen bij de constatering ervan.

De meeste tot nog toe bekende virussen
waren relatief goedaardig, of ze werden
langzaam verspreid, zodat de schade
tijdig kon worden hersteld. In sommige
gevallen echter waren er duizenden
Personal Computers mee gemoeid.
Virussen die minder goedaardig
uitpakken zijn natuurlijk snel gemaakt.
Het potentiele gevaar is zeker
aanwezig. Grote organisaties wordt
geadviseerd om de zwakke plekken binnen
het bedrijf zichtbaar te maken en te
verbeteren om deze nieuwe bedreiging
het hoofd te kunnen bieden.

SAMENVATTING

- Virussen kunnen snel in een
PC-netwerk worden ingebracht en grote
schade aanbrengen.
- In tegenstelling tot veel andere
zaken die de veiligheid in gevaar
kunnen brengen kan een virus zonder
kwade bedoelingen worden
binnengebracht.
- Er zijn geen bekende manieren om een
computersysteem immuun te maken voor
virussen.

MOGELIJKE MAATREGELEN

Hieronder volgt een lijstje van
maatregelen die kunnen worden genomen
om de schade zoveel mogelijk te
beperken:
- Maak zoveel mogelijk gebruik van
bestaande veiligheids maatregelen.
- Maak regelmatig back-ups van
belangrijke gegevens.
- Controleer regelmatig of de
veiligheids maatregelen in acht worden
genomen.
- Gebruik wachtwoorden (passwords),
zodat ongewenste personen niet zonder
meer het systeem kunnen binnenkomen.
- Maak geen gebruik van netwerken met
andere organisaties zonder de daarvoor
geeigende stappen te ondernemen.
- Haal geen software binnen via
'electronic mail' (databanken, BBS-en
etc.)
- Stel een groep samen die in geval van
virus- detectie kan ingrijpen.
- Stel de groep verantwoordelijk voor
het binnen het bedrijf kenbaar maken
van de gevaren van virussen.
- Overtuig uzelf ervan dat elke
werknemer die met computers werkt, deze
groep weet te vinden wanneer er een
virus wordt geconstateerd.
- Leer hoe met een virus om te gaan
voordat zich problemen voordoen.
- Verminder de mogelijkheden een virus
in het computersysteem in te brengen,
zowel van binnenuit als van buitenaf
(bv. over een modem of een netwerk).
- Stel zoveel mogelijk mechanismen in
werking om virussen direct herkenbaar
te maken.
- LAST BUT NOT LEAST: probeer nooit de
proef op de som te nemen met een echt
virus!

Bron: IBM Thomas J. Watson Research
Center, Yorktown Heights, New York -
U.S.A.
Vertaling: Lidy Martin.

MAANDAG-UITZENDING VERVROEGD

Met ingang van 1 oktober 1989 is de
zendtijd- indeling van de middengolf-
zender Radio 5 enigszins veranderd.
Hierdoor zal vanaf oktober de computer-
bijlage van Hobbyscoop op de
maandagavond 35 minuten naar voren
worden verplaatst: we zijn dan te
beluisteren van 21.00 uur tot 21.30
uur. Dit betekent dus tevens dat we 5
minuten zendtijd erbij krijgen!

Radio 5 is te ontvangen op 1008 kHz
(Flevoland) en 891 kHz (steunzender
Hulsberg). Deze laatste frequentie is
vooral belangrijk voor luisteraars in
Zuid-Limburg en Noordoost- Belgie.

De nieuwe zendtijd geldt voor de
periode van 1 oktober 1989 t/m 31
december 1989. Daarna zal er
waarschijnlijk opnieuw het een en ander
gaan veranderen voor Hobbyscoop. Dus:
blijf luisteren, we houden u op de
hoogte!

