355, maa 22 okt '90

TEST: PSION MOBILE COMPUTER

De vraag naar transportabele,
'volwaardige' computers is groot. In
wezen is dat de vraag naar het beroemde
schaap met de vijf poten. Hoewel...
sinds de Efficiency Beurs is er een
nieuwe telg in de laptop familie op de
markt: de Psion Mobile Computer,
MC-600. Een volledige 640K MS-DOS
machine met een volwaardig toetsenbord,
24x80 scherm en een minieme 'harddisk'.
Gewicht: een kleine twee kilo.
Dichtgeklapt heeft het de afmetingen
van een gemiddeld telefoonboek. Alleen
al op grond van deze parameters is hij
de moeite van het bekijken waard.

OPVALLENDE VORMGEVING

De vormgeving van de machine is
opvallend. Een donkergrijze kast, met
keurig verzonken schuifjes en klepjes;
hier en daar een subtiele kleurige
noot. Het geheel ademt stevigheid,
zowel voor het oog als wanneer je het
apparaat oppakt: dit ding raakt niet
gauw in de knel.

Achter de diverse klepjes zijn de
verbindingen naar de buitenwereld
verborgen: voor een CGA (kleuren)
monitor, een netvoeding, een losse 3,5
inch disk drive, een seriele en een
parallelle poort. De laatste is een
standaard maat; elke printerkabel plugt
u zo in. Voor de seriele uitgang en de
monitor moeten speciale pluggen benut
worden, die -met kabel- bij Psion
verkrijgbaar zijn. Een tweekoppige
seriele kabel wordt standaard
meegeleverd.

MOEILIJK HANDVAT

EEN ding doorstaat de toets der kritiek
niet: het optionele handvat. Het is
mogelijk om met een kruiskop
schroevendraaier en wat handigheid een
aparte draaghendel aan de MC te
bevestigen. Maar eerlijk gezegd
verstoort dit ding de zojuist
beschreven evenwichtigheid qua design
ernstig. Jammer genoeg heeft dat
beugeltje wel degelijk nut: wanneer je
inderdaad met de computer op schoot
werkt is het ronduit onmisbaar om te
voorkomen dat de computer omkiept. Ook
op tafel. Dit wordt overigens nog
versterkt door het feit dat het scherm
net wat ver naar achteren doordraait,
zonder dat een tussenstand mogelijk is.
Zodra de beugel niet in gebruik is doet
het ding eigenlijk maar EEN ding: in de
weg zitten.

EVENWICHTIG GEHEEL

Opengeklapt, met de beugel in bedrijf
of uit zicht, blijft het gevoel van
evenwicht bewaard. Het toetsenbord is
werkelijk 'van ware grootte', evenals
het scherm. Het enige wat ingekrompen
is zijn de functietoetsen, een eilandje
met INS, DEL, HOME etc. en een rijtje
met zaken als Num Lock, PrtScr
bovenaan. Bovendien bevindt zich op de
toetsenbord-helft een klein LCD
schermpje waarop de status van diverse
toggle toetsen is af te lezen en waar
bijv. een 'Battery Low' waarschuwing
wordt gegeven. Doorgewinterde WP
gebruikers zijn mogelijk niet gelukkig
met het wel erg kleine HOME enz.
eilandje. Menigeen zal gewend zijn
blindelings naar deze toetsen te
tasten. In uw eerste maand met een
Psion zal dat even niet gaan.

1000 KM-TEST!

In de testperiode van ruim twee weken
heeft de MC-600 zo'n 1000 km afgelegd.
Genoeg om een goede indruk van de
mobiliteit te krijgen. We raden u af om
hem mee te nemen naar het strand, maar
verder kan zo ongeveer alles. We
vervoerden hem niet slechts op de
achterbank van een automobiel; trein,
fiets, bus en gewoon lopend, alle
denkbare transport middelen zijn aan de
beurt geweest. Daarbij was het een erg
prettig gevoel dat er werkelijk geen
zeer kwetsbare onderdelen zoals
drivekoppen aanwezig zijn. Al heel snel
werd het begrip schootcomputer
praktijk. Trein gemist? Op een bankje
aan de slag. En zodra de volgende trein
binnenrijdt klap je even de computer
dicht, om in de trein precies daar weer
verder te gaan waar je gebleven was.

WINTERSLAAP

Een Psion brengt het grootste deel van
zijn leven in een soort winterslaap
door. Wanneer er langer dan vijf
minuten niets gebeurt wordt automatisch
het energie verbruik tot een minimum
teruggebracht en gaat de computer op
'Stand By'. Met een druk op 'On/Off'
wordt de computer weer wakker en weet
precies waar hij mee bezig was. Konden
wij dat maar! Dit is overigens een
techniek die we van vrijwel alle
Lap-Tops kennen. Middels het
bijbehorende Setup programma, Psetup,
kan de automatische winterslaap op een
andere tijd ingesteld of geheel
onderdrukt worden. Verder kunnen in
Psetup nog een flink aantal andere
zaken geregeld worden, vooral wat
betreft de omgang met de energie. Want
uiteindelijk blijft dat wel een beetje
tobben: 20 werkuren op acht penlite
batterijen is niet slecht, maar nog
geen overdadige luxe. Eigenlijk is het
jammer dat er niet standaard voor wordt
gekozen om een oplaadbare NiCd accu mee
te leveren.

SSD-DRIVES

Met de MC-serie heeft Psion een
volstrekt nieuw type diskdrive
toegepast: de SSD -Solid State Disk-
drive. Een SSD bevat als informatie
drager RAM of zogenaamd Flash EPROM.
Wat dat inhoudt wordt later apart
uitgelegd, in een volgende Beeldkrant.
De MC-600 beschikt over een RAMdisk van
1 Mb. Een ingebouwde SSD-drive van 256
Kb is in principe schrijf- beveiligd;
en vier SSD drives zijn vrij
toegankelijk. SSD's zijn qua omvang
vergelijkbaar met lucifer doosjes, iets
platter en langgerekter. Zij bevatten
geen bewegende delen en zijn dus ook
minder kwetsbaar dan gewone floppy's,
laat staan harddisks.

RAM EN FLASH-EPROM

Vanuit de gebruiker gezien kan een
RAM-SSD als een volstrekt normale
floppy benaderd worden. Bestanden
wissen en kopieren werkt precies zoals
altijd. Een Flash EPROM daarentegen
moet met iets meer beleid gevuld
worden. Een gewist bestand is namelijk
weliswaar niet meer leesbaar, maar het
betreffende schijfgedeelte wordt niet
vrijgegeven. Dat komt pas weer
beschikbaar als er opnieuw wordt
geformatteerd. Ook het overschrijven
-opnieuw bewaren- van een bestaand
bestand wordt opgevat als het wissen
van de oude versie om vervolgens de
nieuwe op een schoon stuk schijf te
schrijven. Een Flash EPROM loopt dus
langzaam vol. Of snel, als u vaak
bestanden overschrijft of met grote
bestanden werkt. Natuurlijk is het wel
mogelijk om de bestanden die bewaard
moeten blijven tijdelijk naar de
RAMdisk te kopieren en de volle schijf
te formatteren, om vervolgens de
nuttige bestanden weer terug te zetten.
Daarna kun je weer even voort. In de
praktijk komt het erop neer dat Flash
EPROM zoveel mogelijk benut zal worden
voor programmatuur, terwijl de RAMdisk
dient voor de bestanden die regelmatig
wijzigingen ondergaan. Let daarbij op,
dat veel programma's gebruik maken van
hulpbestanden die soms wel wijzigingen
ondergaan! Het is allemaal even wennen,
maar daarom niet minder bruikbaar: de
snelheid waarmee de SSD's gelezen
worden is in vergelijking met gewone
drives verschrikkelijk hoog. Tenminste,
na de eerste keer. Telkens als de
computer Stand By heeft gestaan moet je
bij de eerste keer aanspreken van een
SSD drive even wachten. Daarna niet
meer.

TRADITIONELE DATA-OVERDRACHT

Voorlopig zullen wij toch onze software
en data van de traditionele magnetische
media naar de Psion moeten
transporteren en vice versa. Daartoe
worden standaard een seriele kabel en
het programma LapLink3 meegeleverd.
Hiermee wordt het mogelijk om tussen de
Psion en een andere PC bestanden over
te piepen met een snelheid tot 115200
Baud (parallel poort). LapLink is een
uiterst gebruikers vriendelijk, zij het
Engelstalig programma. Het moet op
beide computers die bij de communicatie
betrokken zijn geinstalleerd en
opgestart worden. Daarna kan vanaf een
toetsenbord alles bestuurd worden. Het
aanwijzen van te transporteren
bestanden, veranderen van drive of
directory en ook het aanmaken of
verwijderen van directories en
dergelijke kunnen binnen Laplink worden
uitgevoerd.

Een volgende mogelijkheid om te
communiceren met magnetische media
wordt gevormd door een externe 3,5 inch
drive. Dit is bij uitstek een oplossing
voor hen die er geen gewone PC naast
hebben staan.

SPECIALE DOS-VERSIE IN ROM

De MC-600 is uitgerust met een speciale
MS-DOS versie 3.2, die vanaf ROM
opstart. Daardoor is de COMMAND.COM op
schijf -die dus in het RAM geladen moet
worden- slechts 184 bytes groot. Een
prettige besparing ten gunste van het
vrije werkgeheugen! Deze DOS werd in
directe samenwerking met Microsoft
ontwikkeld. Op zich klinkt 3.2 niet
bijster vernieuwend, maar het is de
vraag of een hogere versie nuttig is in
deze machine. Als extra's worden een
eenvoudige teksteditor en een DOS
editor meegeleverd. De teksteditor is
prima geschikt om platte ASCII tekst te
maken en bewerken. Aan 'word wrap'
wordt niet gedaan. Een prima editor
voor batch- en programma- teksten, met
Wordstar- achtige stuurcodes. 'Alias'
is een prettige ondersteuning bij het
gebruik van DOS en wordt door de
standaard meegeleverde AUTOEXEC.BAT
opgestart. Met Alias kunnen eerder
ingetypte commando's worden
teruggehaald en bewerkt, zonder dat je
met een blind gevoel met Insert en
Delete hoeft te spelen. Verder bestaat
er de mogelijkheid om commando's te
verkorten en samen te voegen. Een ander
programma dat standaard in het geheugen
wordt geladen is BATMON. Dankzij BATMON
kunt u op elk gewenst moment de
toestand van de batterijen controleren.

TEST-PROGRAMMATUUR

Natuurlijk hebben we ook de nodige test
programma's uit de kast getrokken.
Groot was de teleurstelling toen bleek
dat de meeste van deze programma's zich
voornamelijk richten op conventionele
diskdrives. En het is nu juist zo
prettig dat die ontbreken op de Psion.
Het enige programma waar we wel mee aan
de slag konden was CheckIt van
Touchstone. Dit programma kwam (bij
beide machines die we in huis gehad
hebben) tot de conclusie dat kanaal 0
van de DMA controller niet goed
functioneerde. Psion Nederland kon daar
niet echt een verklaring voor geven en
is nu druk doende om dat verder uit te
zoeken. Overigens hebben wij geen
gebreken als gevolg van dit
'gebrekkige' kanaal kunnen constateren.

TOEKOMSTIGE ONTWIKKELINGEN

Volgens de planning moeten er nu snel
externe SSD drives voor de Psion
beschikbaar komen, evenals een 1 Mb
Flash disk (Intel), een inbouwbaar
modem -het Quad modem- en een 1 Ah NiCd
accu. Vol spanning zien we uit naar de
komst van de MC-400 en het kleinere
broertje MC-200. Bij deze machines
hebben de ontwerpers van Psion hun
volledige creativiteit uitgeleefd en
dus DOS overboord gezet (gewaagd!).
Daarvoor in de plaats wordt een fraai,
volledig grafisch interface aangeboden:
multitasking, mogelijkheden tot spraak
verwerking, noem maar op. U hoort daar
meer over in onze uitzending.

CONCLUSIE

Deze kan kort en eenduidig zijn: wie de
aanschaf van een lichte laptop
overweegt moet niets kopen voordat
hij/zij een Psion-MC van dichtbij
bekeken heeft. De laptop met ongeveer
het laagste batterij verbruik van dit
moment.

De prijs van de Psion MC-600 bedraagt
f4495,- (excl. BTW). Verdere informatie
is verkrijgbaar bij: Psion Nederland,
Zandsteen 54, 2132 MR Hoofddorp, tel.
02503-21444.

Dit artikel (auteur: Lies Muller) werd
met toestemming overgenomen uit
PC-Active nummer 20. Voor meer
informatie over dit blad: PC-Active,
Postbus 61264, 1005 HG Amsterdam.

