283, maa 1 jan '90

NIEUW IN NIJMEGEN

De Katholieke Universiteit Nijmegen is
onlangs gestart met een studierichting
cognitie wetenschap. Dit nieuwe vak
staat in tussen informatica en
psychologie en houdt zich bezig met de
manier waarop de mens informatie tot
zich neemt en verwerkt.

COGNITIEWETENSCHAP

Studenten beginnen aan de nieuwe
studierichting na voltooiing van de
eenjarige propedeuse informatica of
psychologie. De opleiding tot het
doctoraal duurt vervolgens drie jaar.
Voor de afgestudeerde cognitie
wetenschapper staan drie nieuwe
beroepen open: cognitief ergonoom,
kennistechnoloog en cognitief
psychologisch onderzoeker.

COGNITIEF ERGONOOM

De cognitief ergonoom zorgt ervoor dat
computerprogramma's gebruikers-
vriendelijk worden. Nu is gebruikers-
vriendelijkheid een woord dat vaak
misbruikt wordt. De eerste taak van de
cognitie wetenschapper is daarom
erachter te komen, wat gebruikers-
vriendelijkheid in een bepaalde
situatie inhoudt. Als grondslag dient
de vraag: hoe denken mensen, wanneer ze
met de computer bepaald werk moeten
doen? Om dat op een verantwoorde wijze
uit te zoeken, maakt de cognitie
wetenschapper tijdens de studie kennis
met allerlei methoden van sociaal-
wetenschappelijk onderzoek.

KENNISTECHNOLOOG

De kennistechnoloog kijkt hoe menselijk
denken kan worden overgebracht naar
computers. Voorbeelden zijn programma's
die op een intelligente manier
informatie aanleveren, programma's die
kunnen werken met gewone menselijke
taal en onderwijs- programma's die een
beetje als een echte leraar reageren.
Hier raakt de cognitie wetenschap ook
aan de filosofie: wanneer een
computerprogramma Chinese teksten
produceert, kent de computer dan
Chinees zoals een mens een taal kent,
of doet een computer altijd enkel
alsof?

COGNITIEF-PSYCHOLOGISCH ONDERZOEKER

De cognitief psychologisch onderzoeker
tenslotte gebruikt computers om
facetten van het menselijk denken na te
bootsen. Een van de meest kenmerkende
eigenschappen van de mens is, dat hij
fouten maakt, bijvoorbeeld
versprekingen. Zo kun je 'naarwemen'
zeggen, wanneer je 'waarnemen' bedoelt.
Die verspreking geeft aan, dat je bij
het uitspreken van de eerste
lettergreep al met de tweede bezig
bent. Door nabootsing via speciale
computerprogramma's kan men enig
inzicht krijgen in de achtergronden van
zulke alledaagse menselijke fouten.

NICI

De studie cognitie wetenschap is nauw
verbonden met het NICI, het Nijmeegs
Instituut voor Cognitie onderzoek en
Informatie- technologie. Het NICI slaat
bruggen tussen onderdelen van de vakken
informatica, psychologie, taalkunde,
filosofie, onderwijskunde en
neurowetenschap (de studie van het
zenuwstelsel). Die bruggen zouden we
kunnen voorzien van het etiket
'kunstmatige intelligentie'.

TAALONDERWIJS

Het NICI ontwikkelt onder andere
computerprogramma's voor het spellings-
en grammatica- onderwijs. Binnenkort
komt het programma SPELRAAM op de
markt, waarmee leerlingen
werkwoordsvormen kunnen leren en
oefenen. De leerling moet daarbij een
heel strikt systeem van regels volgen
om de juiste werkwoordsvorm in een
oefenzin in te vullen. De regels zijn
in de trant van: neem het hele
werkwoord (bijvoorbeeld bidden), laat
'-en' weg om de stam te krijgen (bidd).
Verwijder een dubbele medeklinker op
het einde (bid). Voeg '-t' toe, als het
gaat om derde persoon enkelvoud (zij
bidt), enzovoort.

COMPUTER CONTROLEERT

Een leerling die weet, welke
werkwoordsvorm in de zin past, kan die
vorm direkt invullen. Is de vorm fout,
dan merkt de computer dat en kan hij
laten zien, waar in het systeem van
regels de fout is gemaakt.

ZINSONTLEDING

Een ander taalprogramma van het NICI
houdt zich bezig met zinsontleding. De
leerling krijgt hierbij een lijstje
woorden aangeboden, bijvoorbeeld:
de bloemen      zet             boeken
morgen          op school      
wandelen
de leerling     het meisje      op de
tafel

MODERN ONTLEDEN

Daaruit moet een goede zin worden
samengesteld, bijvoorbeeld: Het meisje
zet de bloemen op de tafel. De computer
controleert de zin. Zo zou de zin 'Het
meisje wandelt boeken op school' worden
afgewezen, omdat de computer weet, dat
wandelen geen lijdend voorwerp bij zich
kan hebben. Overigens gebruikt het
programma geen termen als 'lijdend
voorwerp', maar meer wetenschappelijke,
meer exacte benamingen. Voor mensen die
vroeger op de oude manier ontleden
hebben geleerd, doen die benamingen
nogal ongewoon aan.

ALLEEN GRAMMATICA

Het programma is alleen op de hoogte
van grammatica. Een correcte zin met
een onmogelijke betekenis wordt gewoon
geaccepteerd. Met de zelfgemaakte zin
doet de leerling vervolgens
ontleedoefeningen. Wanneer een bepaald
onderdeel nog niet behandeld is
(bijvoorbeeld het meewerkend voorwerp),
dan kan het betreffende gedeelte van
het programma worden uitgeschakeld.

CONCENTRATIEVERMOGEN

Een andere afdeling van het NICI heeft
een programma gemaakt om iemands
concentratie vermogen te meten. Op het
computerscherm verschijnt telkens een
verzameling blokjes. Zijn het er vier,
dan moet de proefpersoon op de
rechtertoets drukken, zijn het er geen
vier, dan moet op de linkertoets worden
gedrukt. Uit de proef blijkt, of iemand
snel reageert en of hij fouten maakt.
De verandering van de reactietijd,
wanneer iemand lang met de proef bezig
is, laat zien of iemand zich goed kan
concentreren of dat zijn gedachten
afdwalen. Zulke metingen zijn
bijvoorbeeld belangrijk bij mensen die
in coma hebben gelegen of die aan
epilepsie lijden.

STEMBANDTUMOR

Ook op medisch gebied is er een
programma voor het weloverwogen nemen
van beslissingen. Wanneer iemand lijdt
aan stembandkanker, dan zijn er bij een
middelgrote tumor twee behandelings
methoden. Bij operatie is de kans op
terugkomen van de tumor klein, maar de
patient zal helemaal opnieuw moeten
leren praten. Een op de tien patienten
lukt dat niet. Bij radiotherapie als
behandeling kan de patient zijn stem
behouden, maar heeft hij een kortere
levens verwachting.

WELOVERWOGEN BESLISSEN

In een vraag-antwoord dialoog met de
computer krijgt de patient de
mogelijkheden met hun gevolgen
voorgelegd en moet hij op vragen
antwoorden. Het computerprogramma merkt
tegenstrijdigheden in de antwoorden op.
Zo blijkt of de patient de gevolgen van
de verschillende behandelmethodes goed
heeft doorzien en of hij weloverwogen
een keuze heeft kunnen maken.

GRAFOLOGIE

Verder houdt het NICI zich bezig met
wetenschappelijk verantwoord
handschrift- onderzoek. Daarbij
schrijft de proefpersoon een woord
('Nijmegen') op een speciale
tekentafel, die is verbonden met een
computer. De computer registreert de
bewegingen, zowel op als boven het
papier, en geeft vervolgens allerlei
informatie over de manier van
schrijven.

EFFICIENT SCHRIJVEN

Zo wordt gekeken of hard of zacht is
gedrukt en of de druk tijdens het
schrijven gelijkmatig is geweest. Het
meest interessante gegeven is de
efficientie van de bewegingen: hebben
de vingers bij het schrijven soms
allerlei overbodige bewegingen gemaakt?
Kinderen die pas schrijven hebben
geleerd, blijken nog veel overbodige
bewegingen te maken. Volwassenen zetten
de letters efficienter op papier (maar
hun handschrift is daarbij vaak
slordiger...) Verder blijken mensen
(bijvoorbeeld bij de letter 'e') eerst
het rondje een keer te oefenen in de
lucht, voordat ze de pen echt op het
papier zetten. Dat gaat helemaal
onbewust. Het bleek pas toen men met
het tekentablet de bewegingen precies
ging registreren.

VIER DIMENSIES

Het NICI heeft een afdeling perceptie,
die zich bezighoudt met waarnemen. Daar
heeft men zich afgevraagd, of mensen
ook in een vierdimensionale ruimte hun
weg zouden kunnen vinden. Dagelijks
zien wij de driedimensionale ruimte
waarin wij leven, afgebeeld op
tweedimensionale (vlakke) plaatjes, in
kranten en tijdschrijften, in boeken,
op schilderijen en op de televisie.
Niemand heeft er moeite mee zich de
driedimensionale situaties in te
denken, waarvan hij een
tweedimensionaal plaatje krijgt
voorgeschoteld.

STEREO-KIJKERTJE

Zouden wij net zo vertrouwd kunnen
raken met een vierdimensionale
situatie, wanneer we daarvan een
driedimensionaal beeld krijgen? In de
proef wordt dat driedimensionale beeld
aangeboden via een computerscherm. Op
dat scherm staan twee figuren naast
elkaar, die we moeten bekijken door de
lenzen van een kijkertje dat voor het
scherm staat. Dankzij het kijkertje
vloeien de twee platte figuurtjes op
het scherm samen tot iets ruimtelijks:
een driedimensionale weergave van een
vierdimensionaal lichaam.

ANDER GEZICHTSPUNT

Nu veranderen de figuurtjes. In de
vierdimensionale ruimte is een iets
ander gezichtspunt gekozen, waardoor de
driedimensionale weergave een beetje
verandert. Zo worden telkens andere
gezichtspunten gekozen en zweven we als
het ware rondom het vierdimensionale
voorwerp.

HELAAS...

Krijgen we hiermee nu een echt gevoel
voor vier dimensies? Het lijkt er
eigenlijk niet op. Bij het kijken door
de lenzen krijg je niet een gevoel
alsof je rondom een voorwerp zweeft. Je
ziet een plaatje dat telkens verspringt
en waar je verder niet veel mee kunt
beginnen. Hoewel de onderzoekers menen
dat de menselijke waarneming uiterst
flexibel is, lijken ze hier toch een
stap te ver gegaan te zijn: voor vier
dimensies is de mens niet geschikt.

MEER WETEN?

Het adres van het Nijmeegs Instituut
voor Cognitie onderzoek en Informatie
technologie is Postbus 9104, 6500 HE
Nijmegen, telefoon 080 - 512633.
VWO-ers en eerstejaars studenten die
misschien cognitie wetenschap willen
doen ('een heel spannende
studierichting, eerlijk waar'), kunnen
zich wenden tot mw. drs. Benise Boer op
telefoonnummer 080 - 512603. De
eerstvolgende voorlichtingsdag staat
gepland op zaterdag 7 april 1990 op het
adres Montessorilaan 3.
(Met dank aan Pim van Tend)

