280, woe 20 dec '89

PROGRESS-M2 GELANCEERD NAAR MIR

Het vrachtschip Pr.-M2 werd op 20 dec.
1989 te 0331UTC vanaf Baykonur
gelanceerd voor een 2-daagse vlucht
naar MIR. De vluchtduur is ong. 49 uur
en dat houdt in, dat koppeling aan de
achterste poort (Kvant-1) van het
complex kan worden verwacht op 22 dec.
1989 te ong. 0400UTC. Als de eerste
nadering niet zou worden gekozen zal
dat ong. 0540UTC zijn. Als dat het
geval is kan in de overkomst tijdens
oml. 22048 (0523-0533UTC) het
commentaar van de kosmonauten op de
nadering worden gehoord.

Telemetrie Pr-M2: mogelijk weer rond
166.138 mc. Op 20 dec. 1989 te 0806UTC
zwak signaal gehoord op 922.741 mc. Dit
is een der Progress TLM kanalen.

AMERIKAANSE PROEF AAN BOORD VAN MIR

In het laadruim van de Progress-M2
raket zit behalve voedsel en water voor
de kosmonauten ook materiaal voor een
wetenschappelijke proef die uitgevoerd
wordt in opdracht van een Amerikaans
bedrijf. Het betreft een experiment dat
gegevens moet opleveren over de manier
waarop eiwitkristallen zich in
gewichtloosheid kunnen uitbreiden. De
ruimtevluchten van de Amerikaanse
shuttles zijn te kort om de proef uit
te voeren. De kosmonauten zullen 56
dagen lang proeven doen.

RUIMTEWANDELING AFGELAST

Geruime tijd geleden waren journalisten
in TsUP gebriefd over de eerste EVA met
de ruimtescooter SPK op 19 dec. Het
bleek echter alleen maar een EVA te
zijn om het nieuwe ruimtepak, de Orlan,
te beproeven. Mogelijk leverden de
controles (de dag ervoor waren zij
daarmee bezig) enkele gebreken op en
ging de ruimtewandeling niet door. Men
is van plan 5 ruimtewandelingen te
maken. De eerste voor het testen van
dat ruimtepak, de 2 volgende voor
reparaties en de 2 laatste met de
ruimtescooter SPK.

Chris van den Berg, NL-9165/A-UK3202.

BERGING AMERIKAANSE KUNSTMAAN

De berging van de zware Amerikaanse
kunstmaan LDEF (Long Duration Exposure
Facility) door de bemanning van het
vandaag te lanceren ruimteveer Columbia
wordt beslist geen eenvoudige operatie.
Er zijn zelfs risico's aan verbonden,
ook al gaan de astronauten de ruimte in
met de strikte opdracht om er meteen
mee te stoppen als het niet goed gaat.
Bij voorbeeld als de 9,6 ton wegende
kunstmaan om haar as begint te draaien.

De kansen op een succesvolle berging
worden geraamd op 60 procent, een
percentage dat dicht in de buurt ligt
van dat waarop de NASA tot afgelasting
van operaties overgaat. Het is dan ook
een haastklus. LDEF werd in april 1984
gelanceerd, en zou aanvankelijk al in
november 1985 worden teruggehaald. Maar
als gevolg van verschuivingen in het
programma werd de berging uitgesteld
tot september 1986. Eind januari van
dat jaar explodeerde echter de
Challenger kort na de lancering en kwam
het ruimtependel programma volledig tot
stilstand. Toen het programma 32
maanden later werd hervat, stonden er
tal van andere missies op het programma
die -om uiteenlopende redenen,
waaronder ook van militaire aard-
voorrang kregen.

De LDEF begon echter aanzienlijk
sneller hoogte te verliezen dan was
verwacht. Dat baanverval werd
veroorzaakt door de buitengewone
activiteit van de zon, waarop zich
uitbarstingen hebben voorgedaan die de
hogere lagen van de dampkring zo
'opwarmden' dat er een zekere
uitzetting plaatshad. Daardoor werd de
kunstmaan sterker afgeremd.

PROEFMATERIALEN

Het is niet alleen het gevaar van
neervallende brokstukken dat de NASA
deed besluiten om de LDEF terug te
halen. Er wordt vooral veel belang
gehecht aan de berging van de talrijke
experimenten en proefmaterialen aan
boord van de satelliet, omdat men ervan
kan leren hoe de invloed van
meteorieten, vacuum en straling
gedurende een periode van vijfeneenhalf
jaar is geweest. Die bevindingen worden
van grote waarde geacht voor de bouw
van het nieuwe Amerikaanse
ruimtestation 'Freedom', van
toekomstige maanbases en ruimteschepen
voor Mars-expedities. ''Iedereen die
zich met de planning van toekomstige
ruimtemissies bezighoudt, ziet
gespannen uit naar dat soort
informatie'', zegt de wetenschappelijk
leider van het LDEF-project, dr William
H. Kinard.

VISSEN MET GRIJPARM

Het is de bedoeling dat de LDEF met
behulp van de lange grijparm van de
Columbia -met die arm werd hij in 1984
ook overboord gezet- uit de ruimte
wordt gevist. Ook dat is al meer dan
eens gedaan, maar nog nooit met zo'n
omvangrijke vracht. Gezagvoerden
Brandenstein: ''We vliegen er eerst
gewoon naar toe en gaan dan bekijken of
de berging uitvoerbaar is''. Een lichte
beweging van de LDEF hoeft niet meteen
het annuleren van de operatie te
betekenen, maar -zegt de ervaren
Brandenstein- ''als er sprake is van
een tuimelende beweging die sneller
gaat dan wij als veilig beschouwen, dan
moeten we het verder maar vergeten''.
(Uit: NRC Handelsblad)

ASTRA SUCCESVOL

Het geduld van de Astra direktie is
beloond. De exploitatie maatschappij
van Astra, die officieel Societe
Europeenne de Satellites heet (zonder
de benodigde accenten hier), maakt een
doorbraak mee op het gebied van
Duitstalige programma's. Er zijn
overeenkomsten getekend met Sat-Eins
(kan 6), RTLplus (kan 2), PRO 7 (kan
14) en een preview programma van
Teleclub (kan 10).
Deze vier commerciele maatschappijen
behoren tot de belangrijkste TV-kanalen
van Duitsland. SAT-1, RTLplus en PRO 7
zijn kanalen voor gemiddeld
entertainment, gericht op de massa.
Teleclub is een Duitstalig Pay-TV
kanaal met een film service. Achter dit
kanaal staat onder meer het
Springer-concern, de Bertelsmann media
groep, Leo Kirch's Beta- Taurus film-
en media- organisatie en de Compagnie
Luxembourgeoise de Telediffusion
(CLT/RTL).

DUITSE PROGRAMMA'S

Astra bood reeds een groot aantal
TV-kanalen met Engelse, Scandinavische
en Nederlandse programma's, maar er
werden meerdere kanalen vrijgehouden
voor Duitse programma's in verband met
het feit dat zo'n 40 pct van de
West-Europese bevolking die taal
spreekt.
De doorbraak is te meer opmerkelijk
omdat er twee andere satellieten in de
race waren om de Duitstalige
programma's op te nemen. Beide
satellieten waren nota bene van Duitse
origine: de hoogvermogen satelliet
TV-SAT en de TV-satelliet met een
gemiddeld vermogen DFS-Kopernikus van
de Bundespost. De programma's van deze
satellieten worden slechts doorgegeven
in 20 pct van de Duitse huisgezinnen,
via de kabelstations. Astra hoopt - met
zijn aanbod van maximaal 16 programma's
- tot 80 pct van de kijkers te kunnen
doordringen, onder meer door de
eenvoudige installatie van schotels
door particulieren.
Astra bood al wel een Duitstalige
service via Screen Sport en Eurosport.
Hier gaat het echter niet om
oorspronkelijk Duitse programma's maar
om kanalen die meertalig geluid bieden.
Dit geluid is echter niet altijd in
gebruik.

PAL-SYSTEEM

Het succes van Astra, behaald op de
nationale satellieten, houdt mede
verband met het feit dat men uitstraalt
volgens de bestaande PAL norm. Die
levert particuliere schotel bezitters
geen enkel probleem bij de ontvangst.
Op TV-SAT zendt men uit volgens de
nieuwe D2-MAC norm, die eerst moet
worden omgezet. Voorts biedt Astra
natuurlijk 16 kanalen tegen TV-SAT maar
vijf. Een probleem dat Astra's
exploitatie mij niet naar voren brengt,
maar dat wel degelijk speelt voor de
particuliere schotelbezitter, is de
fatsoensnorm en/of copyright problemen.
Die brengen TV-stations op Astra ertoe
om sommige programma's, of zelfs het
hele kanaal, te 'scrambelen'. De
particuliere schotel bezitter heeft dan
nog niets aan zijn investering.

BBC WORLD NEWS

De BBC gaat volgend jaar van start met
een internationale satellietdienst die
het televisie- equivalent moet worden
van de befaamde radio nieuwsdienst, BBC
World Service. Het idee is dagelijks
twee tot drie uur nieuws (aangedragen
door BBC correspondenten over de hele
wereld en verpakt in segmenten van een
half uur) wereldwijd te verspreiden
naar tv-stations, kabelnetwerken en
hotels. Deze dienen via een abonnement
voor het nieuws te betalen, maar mogen
zelf weten of ze de bulletins (of delen
daaruit) direct uitzenden of bewaren
tot later op de dag.

Op den duur moet de nieuwsdienst net
als het Amerikaanse Cable News Network
(CNN) uitgroeien tot een 24-uurs
nieuwsdienst. Het idee voor World News,
zoals de dienst gaat heten, komt voort
uit het streven van de BBC
internationaal bij te blijven en uit de
noodzaak nieuwe bronnen van inkomsten
aan te boren.

De BBC wordt geheel gefinancierd uit
kijk- en luistergelden, maar de
regering Thatcher heeft bepaald dat de
hoogte van die bijdragen de komende
jaren gefixeerd blijft op het peil van
1989 (ruim 3 miljard gulden).
Volgens BBC-directeur Michael Checkland
is de belangstelling voor BBC World
News groot en zijn reeds meerjarige
contracten afgesloten met diverse
tv-stations in Australie, Japan en de
Verenigde Staten. (Uit: Telecombrief)

85 JAAR SCHEVINGENRADIO

Het 17de lustrum van Scheveningen
radio/PCH op 16 december is een groots
festijn geworden. Ondanks uitvallen van
enige medewerkers door griep waren de
stations om 12.00 uur gereed. Toen werd
door PCH een bericht verzonden naar de
stations PI8KOM, PA0PKC, PI4SOH en
PI4RCK via diverse door PCH gebruikte
verkeerswegen, Marifoon, TELEX, FAX, en
HF-zenders. De stations gaven meteen
een antwoord retour.

Gelijktijdig begon er berichten
uitwisseling tussen kolonne-
commandanten van het Rode Kruis in
Maassluis (PA0PKC) en IJmuiden (PI4RCK)
als ondersteuning van het het Rode
Kruis noodnet. Daarna kon het feest
beginnen, tot aan de onherroepelijke
sluitingstijd: 17.00 uur.

BEPERKTE MOGELIJKHEDEN

Vele amateurzenders zullen helaas
teleurgesteld zijn. Van de zijde van de
organisatie is al het mogelijke gedaan
om zoveel mogelijk mensen de kans te
geven te werken met PA6PCH en ook met
de andere stations. Op een gegeven
moment was de zender van PA6PCH (niet
de de frekw.) weer even nodig voor
officieel verkeer.
Er zijn meer dan 1.300 verbindingen
gemaakt, waarvan 400 door PA6PCH, maar
dat had makkelijk het dubbele kunnen
zijn. Een opmerking van een
'professionele' amateur was: Er had
meer in gezeten wanneer men enigszins
getraind was in 'traffic handling'.

De QSL-kaarten worden gedrukt,
uitgeschreven en verzonden via het DQR.
Na het inzenden van 2 van die
QSL-kaarten aan PA3CWS kan het speciale
AWARD verkregen worden. Het
AWARD-ontwerp wordt later verzonden
naar de aanvragers.

