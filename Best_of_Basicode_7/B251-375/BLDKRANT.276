276, maa 11 dec '89

KVANT-2 GEKOPPELD AAN MIR

Op 6 dec. 1989 te ong. 1222UTC maakte
Kvant-2 (Module-D) vast aan de voorste
axiale poort van het MIR complex.
Tijdens de nadering en koppeling
bevonden de kosmonauten zich a/b van de
Soyuz-TM8 en verzorgden vandaar een TV
reportage. Ook rapporteerden zij de
gedragingen van Kvant-2 en hun eigen
station. Zij moesten dit vanuit S-TM8
doen, omdat dit hun 'reddingsboot' is.
Er werd dus geen enkel risico genomen
tijdens de operatie.

Het radioverkeer werd afgewikkeld op de
S-TM frequ. 121.750mc. Tijdens de
slotfase was er veel radioverkeer van
de Luchthaven Rotterdam. De
gronddiensten gebruiken -zij het in de
AM mode- dezelfde frequ. Er was daar
iets aan de hand en slechts een klein
deel van het MIR verkeer kwam door. Het
moment van de 'aanraking' werd volledig
door Rotterdam TWR weggedrukt. De
kosmonauten hadden hier geen last van
en al op de volgende omloop waren zij
terug in het basisblok en werkten weer
op de 143.625mc. Slechts eenmaal was er
een gelukwens met de geslaagde
koppeling te horen, maar uitbundig
klonk het niet.

ZONNEPANEEL BESCHADIGD

Tijdens deze omloop en de volgende
voerden de kosmonauten controles uit,
waarvan de resultaten nog moeten
blijken. Zeker is, dat het zonnepaneel
dat vast heeft gezeten beschadigd is
door de uitstoot van een paar
standregelings raketjes. In hoeverre
dit consequenties zal hebben moet
worden afgewacht.

7 december 1989. Men is optimistisch.
Tijdens de eerste 2 omlopen waren de
kosmonauten nog niet aan boord geweest
van de Kvant-2. Men was bezig met het
openen van een luchtventiel naar de
Kvant-2 om te kijken of de luchtdruk
goed blijft. Het is in de controle
ruimte van het grondstation op 7 dec.
erg rustig. Dit in tegenstelling tot 6
dec. De kosmonauten verwachten, dat het
er morgen (8 dec.) weer erg druk zal
zijn. Mogelijk dus een belangrijke
operatie.

KVANT-2 OVERGEZET NAAR DWARSPOORT

In de vroege ochtenduren van 8 dec.
1989, terwijl het MIR-complex nog ver
in het oosten buiten ons bereik was, is
deze operatie, die 60 min. duurde,
voltooid. In het radioverkeer van 7
dec. 1989 wemelde het al van
aanwijzingen dat deze operatie op de
8ste zou worden uitgevoerd. (De te
verwachten drukte in TsUP, het vroeger
wekken van kosmonauten, het uitgebreid
geven van het verbindings schema via
een aantal volgschepen, en zijdelingse
opmerkingen.)

Tijdens de eerste overkomst op 8 dec.
(in oml. 21833, 1024-1031UTC) bevonden
de kosmonauten zich nog in het
doorgangs compartiment voor de poort,
waarnaar toe de Kvant-2 was omgezet.
Zij controleerden de hermetische
afsluitingen. In de overkomst daarop
(oml. 21834, 1157- 1208UTC) openden zij
de luiken en gingen de Kvant-2 binnen.
Zij wikkelden een deel van het
radioverkeer al vanuit de Kvant-2 af.
De door de kosmonauten daar
aangetroffen radio installatie werkte
voortreffelijk en het signaal was er
sterk. Dus het 'afstralings patroon'
van de MIR-antennes is niet
verslechterd.

TV-BEELDEN

In de overkomst van 1332-1344UTC, oml.
21835, zond Viktorenko TV beelden van
de slotfase van de operatie naar aarde.
Deze opnamen waren gemaakt toen TsUP
MIR niet kon ontvangen. Viktorenko gaf
commentaar bij de beelden en degenen,
die zich de situatie goed kunnen
voorstellen, kunnen hiermee een goed
inzicht krijgen in het verloop van die
fase. Ook kon men al iets zien van de
schade aan het 'gewonde' zonnepaneel.
Zo was er een sectie niet opengegaan
aan de voet (Vikt. sprak van 'wortel')
van het paneel. Het radioverkeer is de
hele dag interessant gebleven. Het was
ook veel, omdat het verkeer iedere
overkomst zonder veel onderbrekingen
doorging.

Morgen (9 dec.) is het voor de
kosmonauten een werkdag en zijn zij
druk met het controleren van de
systemen a/b Kvant-2. Veel tijd voor
het doornemen van de met Kv-2
meegekomen post zullen zij dus niet
hebben. Hopelijk hebben zij zondag 10
dec. vrij. Ook te hopen voor Uw
scribent, want deze is na deze lange
enerverende periode ook aan een vrije
dag toe!

Aldus onze welhaast onvermoeibare MIR
specialist Chris van den Berg. Chris,
namens alle Beeldkrant lezers van harte
bedankt voor dit unieke 'oorgetuigen'
verslag!

BOEKRECENSIES

Opnieuw een reeks besprekingen van
diverse informatica-boeken, verzorgd
door Pieter Vijlbrief. Misschien zit er
iets bij waarmee de Kerstman u een
plezier kan doen...

DATASHEETBOEK 1

Tweede editie, 232 pag., uitgave
Elektuur, ISBN 90 70160 68 4, prijs f
42.50.
Voor wie veel met schakelingen
experimenteert zijn de data van de
gebruikte IC's onmisbaar. In deze
verzameling 'Datasheets' zijn de
gegevens van een groot aantal digitale
en lineaire IC's opgenomen. Van de
digitale IC's vinden we veel gegevens
van de TTL/LSTTL, HC/HCT/HCU en CMOS
groepen. Van de lineaire IC's zijn de
belangrijkste in het boek opgenomen.
Het is onoverkomenlijk, dat de gegevens
van dat IC, dat men nu juist wil gaan
gebruiken, er net niet in voorkomen,
maar over het algemeen komt men met
deze verzameling (en de andere reeds
verschenen delen) een heel eind. Het
zoeken wordt vergemakkelijkt door
uitvoerige overzichts tabellen. Men
moet er wel rekening mee houden, dat
het boek is samengesteld met behulp van
de originele datasheets, kennis van
technisch engels is dus onontbeerlijk.

LASERS

met als ondertitel: Samenspel van
optiek en elektronica. Door Hans K.
Koebner, 136 pag., uitgave Elektuur,
ISBN 90 70160 71 4, prijs f 25.50.
Door een uiterst deskundige schrijver
geschreven, geeft dit boek een goed
overzicht in de toepassingen van de
Laser-techniek. Het bevat geen
uitvoerige technische details, maar het
is een voortreffelijk journalistiek
verhaal over dit onderwerp. Een greep
uit de inhoud: de laser als middel om
het milieu te bewaken, als universeel
meetinstrument, als vernietigings wapen
en in de wetenschap. Ook de
geneeskundige toepassingen komen aan de
orde evenals, in kort bestek, de
fysische achtergronden van de laser.
Voor degenen die iets meer over lasers
willen weten is dit een goed populair
boek om mee te beginnen.

HET PC-KILLERBOEK

Ondertitel: Charmante trucs en vrolijke
tips voor een prettig verstoord
PC-gebruik, door Ed Lin en Ad Rib
(pseudoniemen!), 127 pag., uitgave GB
Software Uitgever, ISBN 90 240 07222 4,
prijs f 19.50.
Er staat een 'vrijwaring' in dit boek:
'Auteurs en uitgever erkennen geen
enkele aansprakelijkheid voor schade
voortkomend uit het toepassen van de
inhoud van dit boek...' Dat is het
verstandigste, wat ik in dit boek heb
gelezen. Behalve een aantal grappig
bedoelde computer verhaaltjes, staan er
ca. vijftig ongeinige programmaatjes
in, die de computer van een
nietsvermoedende 'vriend' grondig van
de wijs kunnen brengen en zelfs, als ze
per ongeluk niet goed zijn ingetikt,
wel eens virus eigenschappen kunnen
krijgen, met dit verschil, dat ze
onmiddellijk na de besmetting aktief
zijn! Aan de andere kant krijg je bij
de lezing van dit boekje wel inzicht in
de soms onvermoede mogelijkheden die in
DOS of (GW)Basic schuil gaan. Maar ik
kan me de dolzinnige woede voorstellen
van de nietsvermoedende vader van een
zoontje of dochtertje, die ook op de PC
van Pa mag 'werken'. Wanneer Pa dan 's
avonds na zijn dagtaak ter ontspanning
de computer aanzet en alleen maar een
leeg scherm te zien krijgt, omdat zijn
nazaat de prompt heeft veranderd, sta
ik voor de gevolgen niet in! En dat is
nog maar een van de vele trucs en tips.
Het is de bedoeling, dat alle 'fouten'
ook weer ongedaan gemaakt kunnen worden
zonder blijvende schade aan te richten,
maar toch: ouders, geef dit boekje maar
niet aan uw kinderen.
(Aldus Pieter Vijlbrief)

GIROTEL & HOBBYSCOOP

In het jongste nummer van Girotelnieuws
van de Postbank komt een artikel voor
over 'Communiceren met elektronische
prikborden' en daarbij wordt Fido
NOS-Hobbyscoop als een van de
voorbeelden genomen. Een hele eer om
als voorbeeld te dienen uiteraard, al
zijn er over dit artikel ook wel wat
opmerkingen te maken. Bijvoorbeeld dat
er gezegd wordt dat alle software die
Hobbyscoop beschikbaar heeft vrij van
auteursrechten is. Weliswaar
verspreiden wij de programma's van
luisteraars gratis, maar toch zijn de
programma's niet vrij van
auteursrechten. Dat is om te voorkomen
dat iemand een heleboel programma's
opspaart, die op een schijfje zet en
vervolgens voor geld gaat kopieren. Hij
krijgt dan ogenblikkelijk te maken met
de NOS juridische dienst. Dit om de
luisteraars te beschermen tegen dit
soort praktijken.

Dan beschrijft Girotelnieuws het Fido
gebeuren aan de hand van de commando's.
Maar ach wat jammer, die commando's
zijn gewijzigd in versie 12 van Fido,
die onze databank als een van de
laatste in de HCC Fido-reeks heeft
overgenomen. Verder zijn we natuurlijk
hartstikke blij met de aandacht....

UITWIJK-BBS'en

Het Bulletin Board van Fido NOS
Hobbyscoop (tel. 035-45395) mag zich de
laatste tijd verheugen in een sterk
groeiende belangstelling: steeds meer
modem-bezitters proberen contact te
leggen met ons BBS, vooral om
Beeldkranten en Basicode programma's te
'downloaden'. Daarom is ons BBS vrijwel
altijd in gesprek, want we hebben
helaas maar 1 lijn ter beschikking.
Nogal frustrerend dus...

Als alternatief heeft Hobbyscoop op
diverse Fido-nodes in den lande
speciale Basicode bestandsgebieden
ingericht, waarin vrijwel alle Basicode
programma's te vinden zijn die ook in
ons eigen BBS staan. Belt u daarom ook
eens naar een van de volgende BBS-en:
Fido Emmen-1, tel. 05910-21000, Fido
Nijmegen-1, tel. 080-788405, en Fido
Olivetti-10, tel. 045-215877. In dit
laatste BBS zijn de Basicode
programma's fraai gerubriceerd naar
onderwerp (met dank aan Hans van Baalen
en Hub Jennekens), en bovendien is er
een gebied ingericht waarin alle
Beeldkranten vanaf nummer 200 op een
rijtje staan. Tenslotte heeft Hub
Jennekens een helder artikel over
Basicode samengesteld, dat u kunt lezen
in de B)ulletin sectie van dit board.

Olivetti-10 heeft als standplaats
Heerlen. Hobbyscoop luisteraars in
Zuid-Limburg die over een modem
beschikken kunnen nu dus tegen het lage
telefoontarief in het bezit komen van
Beeldkranten en Basicode programma's.
We vonden het nodig om hen deze extra
service te bieden, omdat in deze streek
de ontvangst condities van Radio 5
(1008 kHz en 891 kHz) verre van
optimaal zijn, waardoor veel van onze
programma's voor hen onbruikbaar
worden.

