285, woe 10 jan '90

MICROSATS EN UOSAT D EN E

Begin januari is de lanceerdatum voor
vlucht V35 van de ARIANE 4 raket met de
nieuwe UoSATs en MicroSats verschoven
naar 24 of 25 januari. Het uitstel was
noodzakelijk in verband met problemen
met het vluchtgeleidings systeem in de
ARIANE raket.

Tijdens de lancering zal een aantal
stations in de AMSAT Launch Information
Network Service (ALINS) verslag leveren
van de gebeurtenissen rond de lancering
op verscheidene amateur- frekwenties.
De lanceernetten zijn te beluisteren op
de volgende frekwenties: AMSAT-UK
stations vanuit London bij 3,780 MHz,
WA3NAN bij Washington bij 3,860, 7,185
en 14,295 MHz, AMSAT-SA stations bij
3,718, 7,080 en 14,282 MHz, en stations
via AMSAT-OSCAR 13 mode B bij 145,950
en mode L bij 435,970 MHz.

VOORBEREIDING

In december zijn de AMSAT-teams in
Kourou nog druk bezig geweest met het
testen van de satellieten en het
voorbereiden op de lancering. Vooral
het laden en testen van alle
programmatuur in de boordcomputers van
de vier MicroSats kostte veel tijd. Bij
het foutzoeken in de programmatuur werd
ook ondersteuning gegeven vanuit de
USA. Het 70 cm CW-baken in LUSAT werd
nogmaals nauwkeurig afgeregeld en er
werden testopnamen gemaakt met de CCD
videokamera's in UoSAT E en WEBERSAT.
De digitale spraaksynthesizer in DOVE,
de VOTRAX SC-02 chip, werkte
uitstekend. Er mogen sterke signalen
worden verwacht van de 4 W zender van
DOVE.

Op 13 december werden alle satellieten
aan de ASAP van de ARIANE raket
gemonteerd. Op 3 januari is deze
samenstelling, met in totaal 7
satellieten, bovenop de derde trap van
de ARIANE raket gemonteerd. De
batterijen in de satellieten werden
elke dag bijgeladen vanuit externe
voedingen. Op 5 januari is de komplete
raket naar het lanceerplatform
getransporteerd. Deze rit over een
afstand van 14 km moest zeer
voorzichtig worden uitgevoerd.

MICROSATS AKTIEF TIJDENS LANCERING

De vier MicroSats zullen tijdens de
lancering volledig aktief zijn, waarbij
de programmatuur in de boordcomputers
geheel operationeel zal zijn. Een
speciale schakelaar zorgt ervoor dat
geen enkele zender in bedrijf kan komen
totdat de satellieten zijn losgekoppeld
van de derde trap van de ARIANE 4
raket. De zenders zullen pas later
worden ingeschakeld door een
kommandostation. De twee UoSATs zijn
geheel buiten bedrijf tot het moment
van loskoppelen. Rond 0920 UTC op de
dag van de lancering zullen de
satellieten voor het eerst worden
geaktiveerd door het UoSAT
kommandostation in Surrey.

FREKWENTIES

De zes te lanceren satellieten zullen
niet beschikbaar zijn voor algemeen
gebruik voor eind februari. Eerst
moeten ze uitgebreid worden getest.
Bovendien moet allerlei programmatuur
in de boordcomputers worden geladen en
getest. Wel kan men de satellieten al
gaan ontvangen zodra ze ingeschakeld
worden:

Satell.   frekw.  mode
=======================================
====
UoSAT D   435,070 1200/9600 Baud AFSK
AX.25
UoSAT E   435,120 1200/1200 Baud AFSK
AX.25
PACSAT    437,025 1200 Baud PSK AX.25
DOVE      145,825 1200 Baud AFSK AX.25
/ FM
WEBERSAT  437,075 1200 Baud PSK AX.25
LUSAT     437,150 1200 Baud PSK AX.25
LUSAT     437,125 12 wpm CW telemetrie

POLAIRE BAAN

Alle satellieten, SPOT 2, UoSAT D en E,
en de vier MicroSats, zullen door de
ARIANE 4 raket in een cirkelvormige
polaire baan worden gebracht op een
gemiddelde hoogte van 822 km en met een
baanhelling van 98,7 graden.
Aanvankelijk zullen de satellieten nog
dicht bij elkaar verblijven maar na
enkele dagen zijn ze al flink uit
elkaar gedrift. Vanaf zo'n 8 uur na de
lancering zijn de satellieten voor het
eerst hoorbaar vanuit Nederland.
Baangegevens zullen zo spoedig mogelijk
worden gepubliceerd.

SPOT-VOGEL 2

Niet minder dan zeven satellieten
zullen er op 24 of 25 januari worden
gelanceerd. Niet alleen de zes amateur
satellieten, maar ook de SPOT 2
satelliet. De vertraging waardoor de
missie nu al voor de zoveelste maal
getroffen wordt (en die van Superbird-B
en DFS-Kopernikus, die nog eerder
omhoog had moeten gaan) leidt ertoe om
langzamerhand over de 'SPOT-vogel
missie' te spreken.

ZONSYNCHROON

SPOT 2 is een zonsynchrone
aardobservatie satelliet. SPOT 2 moet
een baan beschrijven waarbij hij
dezelfde positie houdt ten opzichte van
de zon, net als een fotograaf die de
optimale belichting wil vasthouden. Met
veel precisie is daarvoor een baan
berekend die rekening houdt met de
stand van de aarde ten opzichte van de
zon. Om die reden moet de satelliet
heel precies worden gelanceerd om 01:40
(UTC) om zeer precies in die bepaalde
baan te komen. Om de missie niet al te
moeilijk te maken mag vlucht 35 wel
enkele minuten eerder of later
vertrekken dan het uur U omdat de
computer aanboord van de raket het
mogelijk maakt het lanceer traject te
veranderen en aan te passen. Maar toch
is het lanceer venster in dit geval
uitermate nauw, namelijk plus of min 5
min. Dat heeft ook te maken met de
veiligheids voorschriften en de
capaciteit van het volgstation
Fairbanks dat de satellietdata moet
kunnen verwerken.

IN OPPOSITIE

Vlucht 35 moet daarom op 24 of 25
januari (inmiddels al anderhalf maand
na de eerst genoemde datum) precies
starten tussen 01:35 en 01:45 uur
(UTC). Daarbij is ook nog rekening
ermee gehouden dat SPOT 2 niet het
functioneren van SPOT 1, die nog steeds
in dienst is, mag onderbreken. De
uiteindelijke positie van beide
satellieten zal diametraal
tegenovergesteld zijn.

JAS 1B

Deze tweede Japanse amateursatelliet is
gereed voor zijn lancering met een H1
raket vanaf de Tanegashima lanceerbasis
in het zuiden van Japan, samen met de
Japanse MOS 1B satelliet. Het
lanceervenster is nu gepland van 0125
tot 0200 UTC op 1 februari.

RADIO SPOETNIKS

Volgens de laatste geruchten zullen
RS12 en RS13 niet voor de zomer van
1990 worden gelanceerd. Men begint er
zelfs al rekening mee te houden dat
RS14 eerder kan worden gelanceerd dan
RS12/13. Bij AMSAT-DL wordt inmiddels
hard gewerkt aan de voltooiing van het
RUDAK 2 packet radio systeem dat in
RS14 moet worden ondergebracht.

AMATEUR RADIO VANUIT SPACE SHUTTLE

De Space Shuttle vlucht STS 35 van het
gisteren gelanceerde ruimteveer
Columbia, met onder andere Ron Parise,
WA4SIR, wordt verlengd tot 10 dagen.
Daarom is meer water, voedsel enz.
meegenomen. Als gevolg daarvan is
besloten dat de ATV- en SSTV-
experimenten van WA4SIR moeten komen te
vervallen. Wel zal Ron aktief zijn met
FM spraak en met packet radio.

Het ziet ernaar uit dat er ook een
amateur aktief zal zijn vanuit een
Space Shuttle tijdens vlucht STS 37 in
mei of juni. Misschien kan hij de
experimenten uitvoeren die
oorspronkelijk gepland waren door
WA4SIR. Het is nog niet duidelijk welke
baanhelling zal worden toegepast bij
die vlucht. Mogelijk komt de Shuttle
dan wel binnen bereik van Nederland.

Nico Janssen, PA0DLO.

LANCERINGEN

Japan gaat op 23 januari de 'Muses-A'
lanceren. De satelliet zal in een
trajekt langs de maan worden gestuurd.
Op 2 februari zal een tweede
observatie- satelliet voor de Japanse
marine worden gelanceerd. Het gaat om
de MOS-2.

De tweede vlucht van het Sovjet
ruimteveer Buran heeft begin 1991
plaats. Het wordt gelanceerd met de
Energia draagraket en zal aan MIR
worden gekoppeld. De Buran is ook nu
weer onbemand. Om budgetaire redenen
zal er in 1990 geen gebruik worden
gemaakt van de Energia. De geplande
lancering dit jaar is geschrapt.

RUIMTEWANDELING MIR

Viktorenko en Serebrov maakten deze in
de nacht van 8 op 9 jan. '90 tijdens
omlopen: 22322 t/m 22324, ong. tussen
1930 en 2230UTC, duur r/w 2u. 56min.
Tijdens de 2 eerste omlopen was MIR nog
buiten ons bereik. Het laatste deel van
de r/w vond binnen bereik plaats en
leverde interessant radioverkeer op.
Als eerste was S. naar buiten gegaan.
S. monteerde en demonteerde zaken,
geassisteerd door V.

Het werk verliep zo goed als volgens
plan. Het bestond uit:
1. Het aanbrengen buiten Kvant-2 van de
noodzakelijke sterredetectoren
(star-trackers) voor het orienteren van
het station t.o.v. sterren en zon. Zeer
noodzakelijk gezien de asymmetrische
vorm (lijkt op een schoen) v/h complex.
De 2 instrumenten wogen ieder 80 KG.
2. Het aanbrengen van enkele
voetsteunen buiten het station voor
toekomstige r/w-en.
3. Het binnenhalen van aan de ruimte
blootgestelde polymeren, die t.z.t.
naar aarde zullen worden teruggebracht.
4. Over reparatie v/h defecte
zonnepaneel werd alleen gezegd, dat dit
bij een volgende r/w zou gebeuren.

VERLICHTING TIJDENS R/W

Tijdens perioden van duisternis tijdens
de r/w kregen de kosmonauten licht van
een lantaarn aan het openstaande luik
en van de maan. Hiervoor gebruikten zij
een groenfilter.

Gebruik werd gemaakt van de oude
ruimtepakken van vorige bemanningen.
Men verliet het station door het
doorgangs compartiment (dus niet via de
luchtsluis in de Kvant-2) en wel door
de poort, waaraan in het voorjaar de
Module-T (Kvant-3) zal worden
aangekoppeld.

NA TERUGKEER

Op 8 jan. te 2341-2351UT (oml. 22325)
waren de kosmonauten terug in het
station en bezig met het uittrekken
ruimtepakken en conserveren
instrumentarium. Tijdens de volgende
oml. 22326 (0116-0127UT) ging dit werk
door en werden al data ingevoerd in de
computer voor het functioneren van de
'startrackers', die de Gyrodina's de
juiste commando's voor standregeling
moeten geven. Er was nog wat
radioverkeer op de volgende omloop,
hoofdzakelijk over de opvang van
condenswater. De volgende r/w begint op
11 jan. 's avonds.

Chris v.d. Berg, NL-9165/A-UK3202.

