259, woe 18 okt '89

LANCERING MICROSATS IN JANUARI

De lancering van de amateur satellieten
'Microsats' met een Ariane-4 zijn
uitgesteld tot 19 januari door
Arianespace. Deze beslissing is maandag
in Frankrijk (Evry) genomen en is het
gevolg van technische mankementen. Een
hele reeks lanceringen heeft daardoor
tijdverlies opgelopen.

Zoals eerder bekend werd waren er
problemen met elektro magnetische
relais aan boord van de Ariane-4, de
sterkste raket uit de Europese serie.
Een complete reeks nieuwe relais is nu
ingebouwd in de besturings eenheid van
de Ariane-4 en aanvullende testen
hebben uitgewezen dat de zaak nu wel
betrouwbaar moet functioneren. De nieuw
vervaardigde sturingseenheid voor de
raket moet het eerst dienst doen op
vlucht 34 die nu gepland staat voor de
nacht van vrijdag 27 en de ochtend van
zaterdag 28 oktober.

INTELSAT VI

Op 17 oktober is het aftellen voor de
lancering begonnen. In de nacht van 27
op 28 oktober zijn twee 'windows'
voorzien, van 0:05 - 0:41 en van 2:25 -
2:58 uur. Intelsat VI (F2) is de enige,
zeer grote satelliet die in die nacht
meegaat.
Vlucht 35 is gepland voor 13 december.
Dan zullen de satellieten Superbird B
en BS-2X worden afgeschoten. Vlucht 36
met de Franse satelliet Spot 2 en de
zes door Engeland en Amerika gebouwde
amateur satellieten zullen nu op 19
januari de lucht in gaan.
Wij houden u op de hoogte.

UoSAT-OSCAR 9

De meer dan acht jaar oude Britse
amateur satelliet OSCAR 9 is op vrijdag
de dertiende (toeval?) oktober verbrand
in de atmosfeer. Het tijdstip is nog
niet met zekerheid vastgesteld maar men
vermoedt rond 0900 UTC op 13 oktober.
Op 12 oktober 's avonds zond de
satelliet tijdens zijn laatste
avondpassages over Europa nog zeer
sterke signalen uit op 2 meter en
enkele HF-frekwenties. De telemetrie-
gegevens, die de satelliet toen
uitzond, toonden een toestand aan boord
die nauwelijks afweek van de toestand
van de maanden ervoor. Alleen waren de
temperaturen aan boord gemiddeld iets
hoger. De hoogte van OSCAR 9
verminderde op 12 oktober elke omloop
enkele kilometers en de hoogte was 's
avonds al afgenomen tot zo'n 190 km.
Daarna ging het zeer snel.

Er zijn nog geen rapporten van stations
die OSCAR 9 op 13 oktober nog hebben
ontvangen. Misschien hebben de zenders
het enkele uren voor het definitief
verbranden van de satelliet al begeven.
De UoSAT-Unit in de University of
Surrey ontvangt graag telemetrie-
rapporten van iedereen die OSCAR 9 nog
heeft ontvangen op 13 oktober. Zo kan
misschien worden vastgesteld tot welk
tijdstip de satelliet nog is blijven
zenden en op welke hoogte hij toen zat.

OSCAR 9 is de eerste amateursatelliet
die gedurende zo'n lange periode, meer
dan 8 jaar, volledig operationeel is
gebleven. Er waren eigenlijk nog
vrijwel geen ouderdoms verschijnselen
waar te nemen in de satelliet. Als hij
in een hogere baan had gezeten, zou hij
waarschijnlijk nog enkele jaren
operationeel hebben kunnen blijven.
OSCAR 9 heeft zo'n 44760 omlopen om de
aarde gemaakt tijdens zijn bestaan. De
UoSAT-Unit in Surrey heeft in totaal
ongeveer 12 Gigabits aan telemetrie- en
experimenten- gegevens ontvangen van de
satelliet. Vele duizenden
experimenteerders in meer dan 40 landen
hebben gebruik gemaakt van de
experimenten in OSCAR 9. Het was de
eerste amateursatelliet die een
digitale spraaksynthesizer en een CCD
videocamera aan boord had. Ook werd
voor het eerst geexperimenteerd met
digitale data transmissie met 1200 baud
vanuit OSCAR 9. Velen zullen deze
interessante satelliet missen...
Nico Janssen, PA0DLO

LANCERING D-MODULE UITGESTELD

De langverwachte en herhaaldelijk
uitgestelde lancering van de eerste
module van een serie van 4 is alweer
uitgesteld (tot 28 november). Deze keer
wordt de schuld gegeven aan een
microchip, die door technici in de S.U.
wordt bestudeerd. De lancering, die
voor vandaag (16 okt.) gepland was,
gaat dus niet door. Een klap voor de
bemande ruimtevaart in de S.U. en een
grote teleurstelling voor de huidige
bemanning, vooral voor Serebrov, die al
enkele malen voor vluchten moest
afhaken, omdat hij de SPK
(ruimtebrommer of vliegende leunstoel),
die met de Module-D zou meekomen, zou
gaan beproeven. Deze tegenslag komt
zeer ongelegen, omdat de politieke
tegenstand tegen te hoge ruimtevaart
uitgaven in deze periode erg manifest
is.

PLANNEN

De veelgeroemde openheid had al een
uitgebreid schema opgeleverd voor de
operaties m.b.t. MIR tot en met
februari 1990. Dit schema komt nu
natuurlijk geheel op losse schroeven te
staan. Te verwachten valt wel, dat men
de Progress-M1, het vrachtschip, binnen
afzienbare tijd zal afstoten en de
Soyuz-TM8 zal omkoppelen naar de
voorste poort van het station, waar nu
de Pr-M1 zit. Deze omkoppeling stond
eerst op het programma voor 25 okt.
a.s. dus nadat de Module-D op de
zijpoort zou zijn gebracht. Twee dagen
later zou dan de Progress-M2 worden
gelanceerd. Zo'n lancering is
afhankelijk van lanceervensters en dat
blijft dus zo. Een lancering op 27 okt.
a.s. van de Progress-M2 blijft dus
mogelijk, al zijn mogelijk nu
logistieke behoeften ook veranderd.

RECENT RADIOVERKEER

Uit dit verkeer tot en met 10 okt. 1989
kwam nog niets over het uitstel naar
voren. Men was erg druk geweest met het
overpompen van water uit de Progress-M1
naar het station. Dit gaat nu wat
moeilijker, omdat veel met losse
slangen en leidingen moet gebeuren
i.v.m. het feit, dat Pr-M1 niet aan de
achterzijde, maar aan de P.Kh.O. (het
balvormige compartiment) gekoppeld is.
Veel gesprekken waren aan deze
werkzaamheden gewijd. Men had nogal wat
problemen met het aansluiten van nieuw
aangevoerde monitoren. De aansluitingen
(mogelijk was e.e.a. van Japanse
makelij) klopten niet, noch van de
video-, noch van de audiocontacten.
Verder leek alles gesmeerd te lopen. Er
waren ook medische controles via
telemetrie. Of dit te maken had met het
nagaan van schadelijke effecten van de
zonne- uitbarstingen der laatste weken
op de gezondheid van de kosmonauten,
kwam niet uit de gesprekken naar voren.
Chris v.d. Berg, NL-9165/A-UK3202

AVERIJ

Het Directoraat-Generaal Scheepvaart en
Maritieme Zaken van het Ministerie van
Verkeer en Waterstaat heeft vorige week
het door BSO ontwikkelde
verkeersbegeleidende systeem AVERIJ
(Apparatuur Verkeersdienst IJmuiden)
officieel in gebruik genomen. Het onder
deze naam ontwikkelde systeem begeleidt
en registreert niet alleen alle
scheepvaart bewegingen (zee-,
binnenvaart- en visserijschepen) in het
Amsterdam- Noordzee Kanaal Gebied
(ANZKG), maar kan deze ook vooraf
simuleren. Met een verkeers intensiteit
van circa 8000 bewegingen van
zeeschepen en vele tienduizenden
binnenvaart- en vissersschepen per jaar
is het ANZKG een complex vaarwater.
Het verkeersbegeleidende systeem geeft
een goed overzicht van alle
scheepsbewegingen in het (totale)
ANZKG, waardoor een efficiente
afwikkeling van al het scheepvaart
verkeer kan worden gerealiseerd.

HARDWARE EN SOFTWARE

Het Directoraat-Generaal verstrekte in
1987 de opdracht voor de bouw van dit
systeem aan het softwarehuis BSO. Het
systeem werd, conform de planning, in
januari 1989 opgeleverd voor een
proefproduktiefase. Alhoewel het
systeem volledig voldeed aan de
functionele specificaties, bleek de
kapaciteit van de gebruikte hardware
(een door BSO geleverd DEC systeem)
ontoereikend. Inmiddels is deze
apparatuur vervangen door een
krachtiger DEC systeem. In de nieuwe
configuratie is het systeem inmiddels
een maand operationeel en voldoet
volledig aan de wensen van de
medewerkers van de DGSM verkeersdienst.

REGISTRATIE, SIMULATIE EN PLANNING

In AVERIJ worden de gegevens van alle
schepen vastgelegd. Daarbij gaat het
niet alleen om vaste gegevens zoals
naam, tonnage, diepgang en dergelijke,
maar ook om wisselende gegevens zoals
bestemming, aankomst, vertrek, passage-
tijden en aard van de lading (bv.
gevaarlijke stoffen). Met behulp van de
in het systeem opgeslagen gegevens is
het mogelijk om -wanneer een schip nog
vele mijlen uit de kust is- reeds de
exacte aankomsttijd op aanlegplaats in
bv. Amsterdam te berekenen. Daarbij kan
de centrale verkeersdienst- leider op
het Haven Operatie Centrum in IJmuiden
de volledige beweging van schepen in
dit gebied simuleren en plannen.
Eventuele knelpunten in de afwikkeling
in relatie tot andere scheepvaart
kunnen tijdig worden gesignaleerd. Op
basis van dit inzicht kunnen door
middel van overleg en coordinatie
eventuele wachttijden bij sluis en
ligplaatsen worden verminderd, en kan
adekwaat worden ingespeeld op de
omstandigheden.

EFFECTIEVERE AFHANDELING

Doordat ondermeer ook de loodsdienst,
de douane, de Rijkspolitie, de
Koninklijke Marechaussee,
sleepdiensten, Vletterlieden, haven-
autoriteiten en Rijks Waterstaat direct
op het systeem zijn aangesloten, is het
tevens mogelijk de afhandeling van
diverse formaliteiten aanzienlijk
effectiever te laten geschieden.

HATSJIE...

Zoals U waarschijnlijk heeft bemerkt,
hadden we, ter adstructie, in
Beeldkrant 258 van afgelopen maandag 16
oktober een mini-virus ingebouwd,
overigens volkomen goedaardig en
geenszins destructief. Het husselde
alleen de tekst in de Beeldkrant een
beetje door elkaar, hetgeen nogal
onvoorspelbare en verrassende
resultaten gaf...

Het 'vaccin' tegen deze infectie is
uiterst simpel. U hoeft er niet eens
een anti-virus floppy voor aan te
schaffen! Vervang gewoon in Beeldkrant
258 de regels 1000 tot 24999 door de
overeenkomstige regels die in DEZE
Beeldkrant zitten, en uw Beeldkrantje
is weer beter!

