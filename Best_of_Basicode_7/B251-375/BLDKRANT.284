284, maa 08 jan '90

FAX OP DE PC

In Beeldkrant 282 gaven we onze eerste
indrukken over het in het jubileum
nummer van TRON (nummer 30)
gepubliceerde FAX programma met
interface voor een PC met EGA (of VGA)
videokaart. Inmiddels hebben we er ruim
mee geexperimenteerd en we blijven
enthousiast. Daarom komen we er in deze
Beeldkrant nog eens op terug om onze
verdere ervaringen te vermelden.

DE INTERFACE

In TRON staat een beschrijving van de
interface met de bijbehorende print
layout. We hebben in een korte tijd het
schakelingetje kunnen nabouwen op een
gaatjesboard (in ons geval met
soldeereilandjes rond de boorgaatjes)
en hebben daarbij dezelfde afmetingen
en opstelling van de onderdelen
aangehouden als op de printtekening.

LET OP, KLEIN SCHEMAFOUTJE!

Natuurlijk controleerden wij onze
schakeling aan de hand van het
afgedrukte schema. Toen bleek, dat in
de schematische tekening de
voedingspunten van het IC (7 en 4)
verwisseld zijn. Punt 7 is de plus en
punt 4 moet de min zijn. De printjes
zijn echter goed getekend. Als men de
schakeling nabouwt op gaatjesboard,
worden de noodzakelijke verbindingen
gelegd met dun geisoleerd montagedraad
of met z.g. posijndraad (emailledraad
met afsmeltende emaillelaag bij de
soldeerpunten).

HET AANSLUITEN

De interface moet worden aangesloten op
de COM 1 poort. Let er daarbij wel op,
dat bij tussenschakeling van een
verlengkabel, b.v. de modemkabel, ook
de punten RTS en DCD zijn
doorverbonden! Vaak worden deze bij een
modem niet gebruikt en dan werkt de FAX
interface niet, zoals wij in eerste
instantie merkten.

HET PROGRAMMA

Het op de gratis floppy bij TRON
meegeleverde programma is geheel
softwarematig intstelbaar, het
witniveau en de grijstinten inbegrepen.
Voor stations op de lange en korte golf
gelden verschillende waarden, deze
kunnen in config files op schijf worden
bewaard en naar behoefte worden geladen
vanaf de statusregel, die altijd op het
scherm aanwezig is.

SYNCHRONISATIE

Een voordeel tegenover veel duurdere
programma's is, dat het schrijven
vanzelf start aan het begin van het
beeld dat dan ook meteen goed op het
scherm komt. Alleen als men 'met de
hand' opstart, indien men dus midden in
een beeld op een station afstemt, dan
klopt de synchronisatie niet altijd,
maar het volgende beeld loopt weer
automatisch in de pas. De beeldlengte
past zich aan aan het uitgezonden
plaatje, zodat ook grote beelden in hun
geheel worden opgenomen.

BEELDKWALITEIT

De juiste afstemming bepaalt de
kwaliteit van het beeld. Aangezien de
FAX signalen in enkelzijband met FSK
worden uitgezonden, beinvloedt de
afstemming de toonhoogte van het
signaal dat de interface ingaat en
daarbij het grijsniveau. Teksten zijn
goed leesbaar.

DE BEELDVERWERKING

De plaatjes kunnen op schijf worden
bewaard en/of worden uitgeprint op een
printer, die grafische mogelijkheden
heeft. Het werkt zonder meer op
Epsonachtige printers, maar ook de
printcommando's kunnen in de config
file worden gewijzigd, zodat men het
programma makkelijk aan de voorhanden
printer kan aanpassen. Een groot
voordeel.

COMBINATIE MET ANDERE PROGRAMMA'S

Het bleek, dat de plaatjes ook zijn te
gebruiken in andere grafische
programma's, die in staat zijn, beelden
van schijf in te lezen. Dit opent wijde
perspectieven.

CONCLUSIE

Als men over een PC (AT of snelle XT)
beschikt met minstens een EGA kaart en
ook over een goede
communicatie-ontvanger is het de moeite
waard om eens met dit programma naar
FAX beelden te kijken. Dan blijkt, dat
ook met eenvoudige middelen veel is te
bereiken. (Aldus Pieter Vijlbrief)

We geven nog een keer het adres:
secretariaat GGPC, Wielingenplein 17,
3522 PC Utrecht.

VIDEOTEX VAN START

In de eerste maand van het nieuwe jaar
zal de grootschalige introductie van
videotex systemen in Nederland van
start gaan. Videotex Nederland, een
samenwerkings verband van verschillende
projecten en PTT Telecom, denkt binnen
drie tot vier jaar 500.000 tot 700.000
terminals te plaatsen voor zowel
zakelijk als particulier gebruik.
Met videotex kan informatie uit
databanken op een beeldscherm via de
telefoonlijn of televisie kabel worden
opgeroepen. Men kan er berichten mee
versturen, elektronisch mee bankieren
of winkelen, spelletjes mee spelen en
met andere gebruikers communiceren. In
totaal vergt het project in drie tot
vier jaar 100 tot 120 miljoen gulden.

ANDERE OPZET

Anders dan bij Minitel in Frankrijk, de
internationale koploper op het gebied
van videotex, kiest Videotex Nederland
niet voor gratis verspreiden van
terminals. De apparatuur wordt te huur
of te koop aangeboden, terwijl voor het
gebruik tarieven zijn vastgesteld van
nul tot 37,5 ct per minuut. Al jaren
wordt in Nederland gesproken over
grootschalige videotex projecten, maar
de financiers toonden zich pas bereid
te investeren toen de verschillende
initiatieven zich vorig jaar
aaneensloten in Videotex Nederland. De
partijen spraken af gezamenlijk te
streven naar een landelijk netwerk van
videotex diensten.

INTEL WIL AANPASBAAR BIOS

Chipsfabrikant Intel gebruikt altijd de
BIOS programmatuur op zijn boards van
Phoenix Technologies. Met hetzelfde
bedrijf gaat Intel nu een overeenkomst
aan om de BIOS later te kunnen updaten.
Daarbij zal gebruik gemaakt worden van
een nieuwe chip van Intel, het
zogenaamde Etox-geheugen. Dit 'flash
memory' heeft een opslag capaciteit van
1 megabit. De inhoud van deze
geheugenchip blijft ook behouden na het
uitschakelen van de computer.

Het BIOS is een stukje software
ingebakken in een of meer chips die als
brug fungeert tussen het besturings
systeem en de verschillende hardware
componenten die in de computer aanwezig
zijn. Phoenix levert aan een groot
aantal fabrikanten van PC's een BIOS
die compatibel is met die van IBM.

Probleem is echter dat het Basic
Input/Output System in de loop der
tijden veroudert en achter blijft bij
de nieuwste programmatuur. Ook blijkt
achteraf nog wel eens een fout in de
BIOS te zitten. Het idee van Intel en
Phoenix is dat middels een floppy de
BIOS in een de 'flitschips' wordt
aangebracht, door de PC-bezitter zelf
uit te voeren. Op dit ogeblik moeten
diverse ROM's vervangen worden en moet
de computer uiteraard worden
opengeschroefd. Een opmerking van ons:
de gevoeligheid voor virussen neemt met
dit 'update systeem per floppy' vrij
ernstig toe. Of de floppies moeten via
Intel of Phoenix werkelijk verzegeld
worden verzonden of iets dergelijks.

SONY ONTWIKKELT NEURALE MACHINE

Sony heeft de basis-technologie
ontwikkeld die nodig is om neurale
computers te maken. Om de menselijk
hersenactiviteiten te evenaren zouden
dergelijke machines in staat moeten
zijn meer dan een miljard verbindingen
per seconde te leggen. Volgens
onderzoekers van Sony zijn daarvoor 128
80860-processoren van Intel nodig. Tot
nu toe is Sony erin geslaagd 4
processoren succesvol met elkaar te
koppelen. Men werkt momenteel aan een
prototype dat in staat moet zijn de
benodigde miljard verbindingen per
seconde te maken. (Uit: Computable)

AAN DE SLAG MET WP 4.2

Voor degenen die nog met WordPerfect
4.2 werken en het niet nodig vinden om
op 5.0 over te gaan, heeft uitgeverij
Pim Oets een nieuw handboek uitgebracht
onder de titel 'Aan de slag met
WordPerfect 4.2'. Het boek bestaat uit
twee delen. In deel 1 staan lessen en
deel 2 bevat aanvullende informatie
zoals het aanmaken van etiketten, het
samenvoegen van bestanden en het
gebruik van verschillende lettertypen.
Het boek is 240 pagina's dik en het
formaat is 20x13 cm. De prijs is 25
gulden. ISBN: 90 72260 090.

PC-ACTIVE

Hoofdredakteur: Wammes Witkop,
verschijnt 11 maal per jaar, prijs f
6.90 per nummer (met gratis diskette
voor MS-DOS) of f 69.--/jaar.
De hoofdredakteur heeft zijn sporen als
redakteur van computerbladen wel
verdiend, hij voert ook de
hoofdredaktie van het MSX/DOS magazine.
PC-ACTIVE bevat per nummer 66 pagina's
met artikelen (en advertenties) over
MS-DOS machines. Het is voortgekomen
uit het blad dat speciaal gewijd was
aan de 'Amstrad wereld'. Het bevat per
nummer een aantal artikelen over
diverse zaken die bezitters van een PC
kunnen interesseren. De diversiteit is
uiteraard groot, zodat het weinig zin
heeft de onderwerpen nader te
preciseren. Men kan het beste in een
tijdschriften winkel eens een blad
doorbladeren en als men er iets van
zijn gading in vindt, het kopen. Op de
'gratis' diskette staan, naast enkele
utilities en spelletjes, ook vaak
demo's van de in het blad besproken
programma's, hetgeen natuurlijk altijd
aardig is. De diskettes worden als 5.25
inch flops uitgebracht. Voor mensen die
uitsluitend 3.5 inch diskettes kunnen
gebruiken, en geen vriendje hebben dat
de grote floppies naar het kleine
formaat kan omzetten, is een floppy-
abonnement voor 3.5 inch diskettes
mogelijk, maar dat kost dan wel f 79.--
per jaar extra (in plaats van f 10.--
per stuk).

DE PC EN HET VERKEER

De ANWB en de CIAD (vereniging voor
computer- toepassingen in de ingenieurs
praktijk) houden op 23 april een
symposium in de RAI. In een halve dag
worden verkeers deskundigen op de
hoogte gebracht van de ontwikkelingen
op hun werkterrein van de PC. Aan bod
komen bijv. hardware en databanken,
expert systemen en verkeersregel
systemen. Het complete programma en een
inschrijf formulier is verkrijgbaar bij
de ANWB, afd. Bondspresentatie, Postbus
93200, 2509 BA Den Haag.

