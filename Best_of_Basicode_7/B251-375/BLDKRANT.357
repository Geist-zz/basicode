357, maa 29 okt '90

COMMUNICATIE VLIEGTUIGEN IN DE GOLF

Heel veel luisteramateurs zijn
geinteresseerd in de communicatie
tussen vliegtuigen en de grond. In de
komende Beeldkranten legt Bart Hoekstra
uit Leeuwarden uit wat voor soort
informatie uit die gesprekken te
verkrijgen is. In dit eerste deel gaat
het vooral over de frekwenties en
mededelingen die te maken hebben met de
Golfcrisis.

Hij schrijft: op dit moment zij er nog
steeds verplaatsingen aan de gang van
Amerikaanse troepen. Dit transport
vindt voor een aanzienlijk deel plaats
per vliegtuig. De uitvoerende instantie
is het Amerikaanse MAC, Military
Airlift Command. Tijdens vluchten die
worden uitgevoerd voor dit soort
missies wordt veelvuldig gebruik
gemaakt van UHF (220-400 MHz) en SW
(2-30 MHz) communicatie.

BASIS RAMSTEIN

Het MAC commando centrum voor Europa en
het Midden Oosten is gevestigd in het
voormalige West Duitsland, op de basis
Ramstein. De roepnaam (het CallSign)
van dit station is PHANTOM. Dit station
is verantwoordlijk voor de logistieke
afhandeling van alle verkeer in dit
gebied. Verkeer tussen dit station en
de vliegtuigen vindt plaats via
telefoon verbindingen (phone patches).
Deze phone patches worden tot stand
gebracht door een wereldwijd netwerk
van Amerikaanse radio telefonie
centrales. Centrales in onze regio zijn
onder meer:
- Croughton(UK)
- Incirlik(Turkey)
- Ascension(African West Coast)
- Lajes(Azores).
Al deze stations zijn zeer regelmatig
te ontvangen op de volgende
frekwenties:
6738 inc, 6750 cro/laj, 8967 laj, 9011
cro, 11176 inc/cro/asc, 11270 laj,
13214 cro/inc, 13215 inc/cro, 15015
inc, 23227 asc. Alle frekwenties in
kHz/USB.

EIGEN CALLSIGN VLIEGTUIG

De toestellen zullen op een van deze
frekwenties inchecken onder hun eigen
CallSign. Meestal MAC plus enkele
cijfers/ letters. Waarna een phone
patch met Phantom aangevraagd zal
worden. Informatie die wordt
utgewisseld zal voornamelijk bestaan
uit vertrek en bestemming. Deze worden
gegeven in de vierletter ICAO
(international civil aviation
authority) code. Verder info over
lading, passagiers, eventuele speciale
verzoeken van de bemanning etc.

Ook zal regelmatig worden getelefoneerd
met METRO, het weerbureau van de
Amerikaanse Luchtmacht. Ieder USAF
(United States Air Force) vliegveld
heeft zijn eigen METRO, verder is er
nog een USAFE (USAF Europe) METRO.
Weerberichten bestaan uit windrichting,
windsnelheid, temperatuur, barometer
stand op zee-nivo (QNH, altimeter) en
gegevens over zicht en bewolking.

LUCHTVERKEERSLEIDING

Een ander facet van deze operatie is de
Lucht Verkeers Leiding, Air Traffic
Control. Vooral boven de Atlantische
Oceaan en in het Midden Oosten zelf
wordt veel gebruik gemaakt van korte
golf door de diverse instanties. Boven
het vaste land van Europa wordt
hoofdzakelijk gebruik gemaakt van
VHF/UHF communicatie. Veel drukte boven
de oceaan is er vooral op de
frekwenties voor de zuidelijke sector,
met stations als:
- Santa Maria (azores)
- Canarias (Spanish Islands, west of
Africa)
- New York (USA)
- Shanwick (combined SHANnon/prestWICK,
UK)
- Gander (Canada)
Gebruikte frekwenties door al deze
stations: 5598, 5616, 8825, 8864, 8906,
11309, 13306.

Op deze frekwenties zijn hoofdzakelijk
positierapporten te horen. Die bestaan
uit: a) de huidige positie, tijd en
Flight Level (hoogte in 100'en voet);
b) volgende positie en verwachte tijd;
c) volgende positie. Dit alles
eventueel aangevuld met informatie over
het weer en andere, voor het
grondstation belangrijke zaken.

MEER BELANGSTELLING?

Ik hoop in de nabije toekomst, als daar
belangstelling voor bestaat, iets
gedetailleerder op deze zaken in te
gaan, schrijft Bart Hoekstra. Mocht je
speciale wensen/interesses hebben laat
het dan even weten, via het NOS-SCOOP
bulletin board, tel. 035-45395. Mocht
de aansluiting niet lukken, schrijf je
commentaar en wensen dan op een
briefkaart en stuur die naar onze
postbus. Het BBS is druk bezet. Komende
woensdag ook in Mega-Scoop aandacht
voor het Midden Oosten, met gegevens
over omroepzenders die mededelingen
over de crisis uit de eerste hand
verschaffen.

VUURBOL AAN FIRMAMENT?

De Utrechtse sterrenwacht De Koepel
verwacht dat in de eerste weken van
november een vuurbol aan het firmament
te zien zal zijn. Het gaat om een zeer
heldere meteoor. In de vroege ochtend
van 8 november 1981 verscheen een
dergelijke vuurbol die de helderheid
van de volle maan evenaarde.

Later in de maand, met name op 17
november, zullen meer meteoren te zien
zijn. Het zijn kleine stofdeeltjes uit
de ruimte die in de atmosfeer van de
aarde terecht komen en daar verbranden.
Daarbij ontstaat een lichtspoor, dat
men aan de hemel in een fractie van een
seconde aan zich voorbij ziet flitsen.

De meteoren die in november te zien
zijn behoren tot de zogenoemde Leoniden
zwerm. De Leoniden hebben volgens de
sterrenwacht een nogal roemrucht
verleden: in de jaren 1799, 1833, 1866
en 1966 ging hun verschijning gepaard
met een ware sterrenregen. De 'regen'
van 1833 was een absolute topper: in 1
nacht verschenen toen ongeveer drie
miljoen vallende sterren. Dit jaar
zullen het er veel minder zijn,
waarschijnlijk niet meer dan enkele per
uur. 'Maar verrassingen zijn niet
uitgesloten', aldus De Koepel. (Bron:
ANP)

BUITENPLANETEN KRIJGEN DE AANDACHT

Vorig jaar verdween de zuidelijke
wolkenband van Jupiter bijna helemaal,
terwijl deze al vele tientallen jaren
achtereen permanent te zien was. Nu
deze band langzaam weer zichtbaar
wordt, heeft de planeet weer volop de
aandacht van de (amateur) astronomen.
Door middel van hun waarnemingen willen
ze proberen de oorzaak van de
verdwijning van de band te doorgronden.

Op de geringde planeet Saturnus doet
zich ook een bijzonder verschijnsel
voor; er is een heldere, witte vlek in
de atmosfeer verschenen met een
diameter van ongeveer tweemaal de
doorsnede van de Aarde. De ovaalvormige
vlek werd ontdekt door amateur
sterrenkundigen en heeft nu ook de
aandacht van beroeps astronomen. In
1933 verscheen voor het laatst een
dergelijke vlek, en ook toen werd hij
door amateurs ontdekt. De verschijning
van de vlek is niet echt onverwacht:
elke +/- 30 jaar (een omloop van
Saturnus rond de Zon) zou een dergelijk
verschijnsel zich voor moeten doen,
hoewel de vlek meestal minder helder
zal zijn. Vermoed wordt dat hij uit
ammoniak bestaat.

Mogelijk zal de Hubble Space Telescope
zeer binnenkort al worden gebruikt om
deze twee planeten te bestuderen. De
opnamen van de Hubble zouden
oorspronkelijk de kwaliteit van die van
de Voyager ruimteschepen hebben moeten
benaderen. De fout in de hoofdspiegel
van de telescoop zorgt er echter voor
dat de opnamen minder van kwaliteit
zijn, maar nog steeds beter dan de
beste aardse opnamen. De Hubble is
echter nog niet of nauwelijks gebruikt
voor opnamen van de planeten, hoewel
deze op de gemiddelde belangstellende
meer indruk maken... (met dank aan Yvo
Krijgsman)

VALTOREN IN BREMEN

Bezoekers van de campus van de
Universiteit van Bremen hoeven niet
meer lang te zoeken naar het Centrum
voor Toegepaste Ruimtevaart technologie
en Micro zwaartekracht. Het centrum is
namelijk voorzien van een raketachtig
bouwsel met een hoogte van maar liefst
145 meter. Bij nadere beschouwing
blijkt het bouwsel geen ruimtevaart
monument te zijn, maar een valtoren
voor onderzoek naar gewichtloosheid.

GEWICHTLOOS

Over het grootste deel van de hoogte
bevindt zich binnenin de betonnen toren
een buis, waarin men aluminium capsules
met experimenten vrij kan laten vallen.
Tijdens de vrije val verdwijnen in de
capsule de krachten en drukken die
voorwerpen als gevolg van de
zwaartekracht gewoonlijk op elkaar
uitoefenen. Er heerst gewichtloosheid,
al is het maar even. Na nog geen vijf
seconden ploft de capsule met een
eindsnelheid van 170 kilometer per uur
in het afremvat, dat gevuld is met
plastic schuimkorreltjes. In het vat
komt de capsule tot stilstand, waarbij
de vertraging oploopt tot 30 maal de
aardse zwaartekracht.

VACUUM

Om een werkelijk vrije val mogelijk te
maken wordt de valbuis (en daarmee ook
het afremvat) vacuum gezogen. Achttien
pompen brengen in anderhalf uur de druk
in de ruimte van 1700 kubieke meter
terug tot 0,01 millibar. In een capsule
die door een dergelijk vacuum valt,
heerst werkelijk micro zwaartekracht.
De gewichtloosheid binnen een bemand
ruimteschip dat in een lage baan om de
aarde hobbelt, of in een raket op het
toppunt van zijn baan, is in feite nog
altijd milli zwaartekracht.

VLAMMEN

Stromings onderzoekers, materiaal
kundigen, celbiologen en biotechnologen
zijn geinteresseerd in proeven onder
gewichtloze omstandigheden. Ingenieurs
willen brandstof tanks en brandstof
pompen voor ruimteraketten testen.
Onderzoekers van het Bremense centrum
zelf zijn met name geinteresseerd in
verbrandings processen. Vlammen steken
normaliter omhoog. In gewichtloosheid
bestaat er geen onder en boven en is
een vlam bolvormig. Er wordt betoogd
dat de kennis opgedaan in die zuivere
omstandigheden ooit misschien zal
leiden tot betere technieken voor
verbranding in gewone omstandigheden.

SPACELAB

Micro zwaartekracht is in de Bonds
republiek een omvangrijk vakgebied. In
1985 leverde de D-1 vlucht van Spacelab
onder Duits management een week
gewichtloosheid. Per jaar kan een paar
maal gedurende enige minuten
geexperimenteerd worden aan boord van
Texus raketten afgeschoten in Noord
Zweden. Het is de bedoeling dat de D-2
missie begin 1992 negen dagen
gewichtloosheid gaat bieden.

GEDRANG

Deze alternatieve mogelijkheden maken
het gedrang van de onderzoekers rond de
Bremense valtoren eerder groter dan
kleiner. Al voor de officiele ingebruik
name (september 1990) zijn 1200
'vluchten' geboekt, waarvan ook vele
door buitenlandse onderzoekers. In
twee-ploegen dienst zal men zeker een
jaar nodig hebben om deze af te werken.
Wanneer men de beschikking heeft over
meer capsules, zal worden overgegaan
naar een volledige drie-ploegen dienst.

TECHNIEK GETEST

Voorafgaand aan het wetenschappelijke
programma heeft men technisch de zaken
in orde gemaakt. De gedragingen van de
experimenten worden geregistreerd met
een hoge snelheids camera, die 6000
beeldjes per seconde opneemt. Vanuit de
capsule worden 'live' gegevens
overgezonden, zodat de onderzoekers hun
proeven gedurende de weinige seconden
van gewichtloosheid rechtstreeks op het
beeldscherm kunnen volgen. De hi-tech
inhoud van de capsule moet de klap van
het afremmen kunnen overleven. Ook het
loslaten vraagt aandacht: is de start
niet schokvrij, dan kun je de vlucht
wel schudden. (met dank aan Pim van
Tend)

