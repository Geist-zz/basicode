314, maa 30 apr '90

MIKROSYSTEEM

(universeel in- en uitvoersysteem),
door Henk Scholten, deel 1. Uitgave
Elektuur, 234 pag., ISBN 9070160722,
prijs f 49,50.
Niet altijd beschikken, vooral de
oudere, computers over een universeel
I/O systeem, waarmede het contact met
de buitenwereld kan worden onderhouden.
Een PC doet dit via de parallelle
Centronics poort of via de seriele RS
232 poort. Maar er zijn nog genoeg
systemen die daarover niet kunnen
beschikken. Daaronder kan men ook de
toch al wat modernere MSX computers
rekenen, die niet over een ingebouwde
seriele uitgang beschikken. En er zijn
er nog meer. Daar moet wat aan gedaan
worden. Mikrosysteem (R) wil hierin
voorzien. Het bestaat uit een
busdefinitie, busbuffers om de meest
uiteenlopende microcomputers te kunnen
aansluiten en een aantal in- en
uitvoerkaarten. Daarmede kunnen de
meeste, zowel analoge als digitale, in-
en uitvoer- funkties worden
gerealiseerd.

Het boek begint met een inleiding, hoe
het met de verschillende systemen
werkt. Daarbij wordt aandacht gewijd
aan computers, die met een CPU van de
8080, Z80, 6800(0) of 6502 reeksen zijn
uitgerust. We noemen o.a. de IBM-PC en
AT en klonen, de MSX, de Atari ST, de
Commodore VIC-20 en C-64, de Acorn BBC
en Electron, de Sinclair ZX 81, ZX
Spectrum en QL, de Tandy Color
computer, de Amstrad CPC, etc. Het zou
te ver voeren om de opbouw van het I/O
systeem hier verder te bespreken. Wel
moet worden opgemerkt, dat veel
zelfwerkzaamheid vereist wordt.
Gegevens over de hardware en de
software worden in ruime mate
aangedragen. Het lijkt me niet direkt
geschikt voor de absolute beginneling,
maar voor de serieuze knutselaar is het
een uiterst nuttig boek, daar het de
mogelijkheid opent om vanuit een groot
aantal computers te communiceren met
een grote verscheidenheid aan
signaalgevers en -verwerkers. Dit
eerste deel beschrijft hoe de computer
geschikt gemaakt kan worden voor het
ontvangen en het verzenden van de
signalen, die o.a. kunnen worden
verwerkt door de in deel 2 beschreven
schakelingen. Het eerste deel is echter
ook zelfstandig te gebruiken. Nadere
informatie is te vinden in het
Microlink Bulletin Board, tel.
038-223345 op 300/1200/2400 Bd, 8N1
(V21/V22/V22bis). (Met dank aan Pieter
Vijlbrief)

PC-TOOLS VERSIE 6.0

De nieuwste versie (6.0) van een van de
meest populaire software programma's
voor microcomputers, PC-Tools, wordt
door het bedrijf 06-Software als eerste
in Nederland uitgeleverd. Het programma
beschikt over een groot aantal nieuwe
faciliteiten, waaronder een
automatische schijfreparatie module.
Daarnaast bevat het programma
uitgebreide back-up mogelijkheden met
specifieke tapestreamer aansturing, een
krachtige bestandszoeker en
ondersteuning van faxkaarten. Tevens is
PC-Tools uitgebreid met een verbindings
mogelijkheid met schootcomputers
(LapLink) en een verbeterde
interfacing. Vooral de reparatie
mogelijkheden zijn in het nieuwe pakket
uitgebreid. Met het commando Diskfix
worden schijven automatisch nagekeken
en gerepareerd. Deze functie is zeer
krachtig; in minder dan zes seconden
worden bijvoorbeeld op een 32 Mb schijf
meer dan duizend controles uitgevoerd.
(Uit: Computerworld)

MS-DOS MET CYRILLISCH SCHRIFT

Microsoft heeft versie 4.01 van het
besturings systeem MS-DOS nu ook in het
Russisch op de markt gebracht. Het is
de eerste keer dat Microsoft een eigen
produkt in het Russisch vertaalt. Een
internationaal team van software-
deskundigen, waaronder leden van het
Russisch/ Amerikaanse bedrijf Dialogue,
hebben het besturings systeem uitgerust
met het Cyrillisch schrift. Het
programma is tevens voorzien van
Cyrillische fonts. Amerikaanse bronnen
binnen Microsoft melden dat het bedrijf
overweegt ook bepaalde applicatie
pakketten op de Russische markt te
brengen. Over welk pakket besprekingen
plaatsvinden is niet meegedeeld. (Uit:
Computerworld)

PC VOOR BLINDEN

Tijdens de onlangs gehouden
manifestatie 'Leven en Handicap 1990'
werd een PC voor blinden gepresenteerd.
Dit hulpmiddel bestaat uit een
draagbare PC die verbonden is met een
zogenaamde 'navigator', een machine die
computertaal omzet in braille. Boven op
de navigator bevindt zich een 40
karakters brede blindenstrip die het de
blinde gebruiker mogelijk maakt alle
tekst en aanwijzingen op het computer
beeldscherm in braille te volgen.

Op dit moment is het apparaat te leen
via het GAK voor blinden die
ingeschreven zijn in de invaliden
wetgeving. (Uit: Computable)

MILIEUPRIJS

Op 10 april j.l. tijdens de Milieubeurs
in Arnhem werd door de provincie
Gelderland de eerste milieuprijs
uitgereikt aan Digital Equipment Parts
Center in Nijmegen. Digital krijgt de
prijs vanwege de milieucampagne die
sinds september 1989 in het bedrijf
wordt gevoerd. De campagne resulteerde
onder meer in de aanschaf van een
nieuwe wasmachine die computer-
onderdelen met water en zeep kan
schoonmaken in plaats van met milieu-
onvriendelijke stoffen, en het
beschikbaar stellen van bedrijfs
fietsen voor intern verkeer. Het
instellen van de milieuprijs is bedoeld
om de milieuzorg in het bedrijfsleven
te stimuleren. (Uit: Computable)

MODERNISERING PS/2 LIJN IBM

Met zes modellen breidt IBM de PS/2
reeks aan de bovenkant uit. Om de
computers veelzijdiger te maken zijn de
nieuwste typen ook voorzien van Small
Computer System Interfaces (SCSI),
waarmee allerlei veeleisende
randapparatuur kan worden aangesloten.
IBM doet dat door een nieuw ontworpen
SCSI adapterkaart die op de Micro
Channel (MCA) bus van de firma past.

De nieuwe PS/2-ers zijn vloermodellen.
Er worden vier nieuwe versies van de
PS/2 model 80/386 en twee versies van
PS/2 model 65-SX uitgebracht. Ze zijn
voorzien van zeer snelle vaste schijven
(toegangstijd tot 12,5 milli seconde)
met een capaciteit tot 320 Mb. In elk
systeem is plaats voor vier vaste
schijven. De daarmee te bereiken
capaciteit maakt ze onder andere zeer
geschikt als server in een lokaal
netwerk, als technisch werkstation en
voor CAD/CAM en Desk Top Publishing
toepassingen.

16- EN 32-BIT SCSI-BUS

Op de nieuwe 16-bit Micro Channel
SCSI-bus kunnen zeven verschillende
randapparaten worden aangesloten, zoals
printers, plotters, vaste schijven en
CD-ROM schijven. Van de MCA adapters
voor SCSI gebruik zijn twee versies
beschikbaar: een 16-bit en een 32-bit
versie. De 16-bit SCSI adapter heeft
een verwerkings snelheid van 8,3
Megabyte per seconde. De 32-bit Micro
Channel SCSI adapter met cache heeft
een 512 Kb buffer geheugen. Dat zorgt
ervoor dat het systeem geheugen geheel
gebruikt kan worden voor het draaien
van de toepassing. Deze adapter heeft
een verwerkings snelheid van 16,6 Mb
per seconde.

Voor deze beide adapters is DOS 3.3 of
hoger of het OS/2 Operating System
nodig. AIX ondersteuning (Unix in de
IBM-versie) zal in een toekomstige
versie voorzien zijn. De nu
aangekondigde PS/2 modellen zijn
allemaal uitgerust met de 16-bit SCSI
adapter. Zowel de 16-bit als de 32-bit
SCSI adapter kan ook worden toegepast
in de bestaande PS/2 modellen met Micro
Channel Architectuur. De 32-bit
adapterkaart is beschikbaar als een
extra.

65-SX MODELLEN

De 65-SX modellen zijn ontworpen rond
de 16 MHz 80386SX microprocessor van
Intel en hebben 2 Mb RAM aan boord. Het
geheugen kan worden uitgebreid tot 16
Mb. Net als bij model 80 zijn er acht
posities voor uitbreidings kaarten,
waarvan er een gebruikt wordt door de
SCSI adapter. De vier modellen van de
PS/2 model 80 hebben de complete
32-bits 386 besturings chip. Standaard
beschikken ze over 4 Mb RAM, dat kan
worden uitgebreid tot 16 Mb.

CD-ROM

Steeds belangrijker voor de PS/2-reeks
is de CD-ROM eenheid. Het is een
invoereenheid voor het inlezen van
informatie die op CD wordt aangeleverd.
Juist dankzij de SCSI aansluiting wordt
de grote stroom informatie van CD-ROMs
toegankelijk. De CD-ROM wordt in
toenemende mate gebruikt voor de
toegang tot grote bestanden die veel
geraadpleegd en weinig gewijzigd
worden, zoals woordenboeken,
jurisprudentie, encyclopedieen,
handleidingen voor programmeurs en
medische handboeken.

DRAAGBARE PS/2 P70

De PS/2 model P70-031 is de derde
draagbare uitvoering van de PS/2 model
P70. Het systeem beschikt over een 16
MHz 80386 processor en 2 Mb geheugen.
De 30 Mb vaste schijf heeft een
gemiddelde toegangstijd van 19
milliseconden. Het systeem is voorzien
van een VGA plasma beeldscherm dat 16
tinten weergeeft. Er kan ook een extern
kleuren beeldscherm op worden
aangesloten. De PS/2 model P70-031
heeft twee Micro Channel aansluitingen
en weegt 8,8 kilo.

TIENDE EUROPE SOFTWARE BEURS

De beurs Europe Software vindt van 29
tot en met 31 mei plaats in de
Jaarbeurs te Utrecht. De organisatoren
hebben dit jaar -de beurs wordt voor de
tiende keer georganiseerd- gekozen voor
een thematische opzet.

Aandachts gebieden die onder meer aan
de orde zullen komen zijn relationele
database systemen, netwerken en het
besturings systeem Unix. Daarnaast
wordt aandacht geschonken aan
specifieke branche- automatisering bij
onder andere banken en in de
gezondheidszorg.

Het totale expositie programma bestaat
uit systeemsoftware, toepassings
programmatuur, specifieke
branche-software, cad/cam systemen,
hardware in combinatie met software,
programmatuur diensten, computer-
service en voorlichting. De
organisatoren verwachten dat ruim 200
bedrijven aan de beurs zullen
deelnemen. Naast inzendingen uit
Europese landen hebben ook Amerikaanse
leveranciers ingeschreven.

