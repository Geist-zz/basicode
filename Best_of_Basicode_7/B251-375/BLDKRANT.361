361, maa 12 nov '90

RAF LUCHTVAART COMMUNICATIE

Zoals beloofd deel 3 van onze serie
over communicatie en luchtvaart,
geschreven door Bart Hoekstra uit
Leeuwarden. Deze keer de focus op de
Britse Royal Air Force.

De Engelsen zijn van oudsher zeer
actief in het Midden en Verre Oosten.
Mede daardoor besloot mevrouw Thatcher
al in het begin van de crisis troepen
naar de Golfregio te sturen. De
militaire infrastructuur van de
Engelsen is hier zonder meer op
berekend. Al jaren opereert de RAF
vanaf Akrotiri op Cyprus, halverwege de
route naar het gebied, vanuit Engeland
gerekend. Ook houdt de RAF, mede in
verband met de vele kolonien, een zeer
uitgebreide transport vloot in de
lucht. En natuurlijk wordt die
momenteel ingezet voor transport
operaties naar de Golf. Onder andere de
7e pantser brigade uit Duitsland is
momenteel op weg naar de regio).

COMMUNICATIE FACILITEITEN

De Britten kunnen, ook dank zij het
verleden als koloniale wereldmacht,
beschikken over een uitgebreid net van
communicatie faciliteiten. Het net van
de RAF is globaal net zo opgebouwd als
dat van de USAF. Uiteraard hebben de
Amerikanen meer stations in de lucht,
omdat zij over de hele aardbol actief
zijn.

De volgende RAF stations zijn
operationeel:
ARCHITECT - UK
CYPRUS FLIGHTWATCH - Cyprus
HAVEN - zelfde eilanden groep als
Ascension (zie deel 1, Beeldkrant 357)
Frequenties: 4742, 5729, 6738, 9032,
11204 en 11234. Ook hier weer alles in
kHz/USB. Ook zijn op deze frequenties
regelmatig stations te horen met het
CallSign HABIT + cijfer. Dit zijn
stations die tijdelijk zijn ingericht
om ondersteuning te verlenen aan de
'normale' stations. Er zit o.a. een
habit in Ryiadh.

ARCHITECT ALS CENTRUM

Door Architect wordt op xx.00 en xx.30
HR een beknopt weerbericht uitgezonden
voor diverse velden/gebieden. De
aanroep luidt als volgt: 'Celebrity,
Celebrity, this is Architect,
Architect'. De ene keer met Airfield
Color states (een codering voor zicht
en bewolking), de andere keer met
regional pressure settings, de
barometer standen in diverse gebieden.

CALLSIGNS

De Britse CallSigns zijn:
ASCOT + 4 cijfers
RAFAIR + cijfer/letter combinatie
KITTY, KITTYHAWK

ASCOT wordt gebruikt door alle
transport toestellen van de RAF. Deze
transport vloot wordt gedirigeerd vanaf
Upavon in Engeland. CallSign van Upavon
is heel simpel: Upavon Ops (Ops staat
voor operations). RAFAIR wordt in
principe gebruikt door alle andere
toestellen. Bijv. tankers, gevechts
vliegtuigen, bommenwerpers. KITTY en
KITTYHAWK worden gebruikt voor de
Queens Flight: leden van het Engelse
koninklijk huis.

ASCOT TYPEN

1xxx diverse typen, VIP Flights, 32 Sqn
2xxx VC-10, 10 squadron
3xxx Tristar
4xxx C-130 Hercules, Lyneham Transport
Wing
5xxx C-130 Hercules, Lyneham Transport
Wing
7xxx diverse types, niet VIP
8xxx Andover, 60 Sqn, Wildenrath (BRD)

Het berichten systeem van de RAF steekt
iets anders in elkaar dan dat van de
USAF. Er wordt bijvoorbeeld maar
sporadisch gebruik gemaakt van phone
patches. De operator op het
grondstation heeft standaard
formulieren voor standaard berichten
als vertrek/aankomst meldingen. Deze
berichten zijn dan ook zelf
gestandaardiseerd en wel als volgt:

ASCOT 5555, departed EGDL 1010/20, ETA
LCLK 1510/20, crew 5, passengers 110,
standard relay LIMA.

ASCOT 5555:      is callsign van het
toestel
departed EGDL:   vertrek van Lyneham
1010/20:         uitblok tijd 10:10
                 airborne 10:20
ETA:             estimated time of
arrival
crew/passengers: aantal
bemanning/passagiers
standard relay:  een letter die staat
voor
                 de afdeling van Upavon
Ops
                 die het bericht moet
hebben.
Voor uitleg over de 4-letter plaatsnaam
codes verwijs ik naar deel 2
(Beeldkrant 358).

PLUS RELAY

Regelmatig komt het voor dat na de
standard relay nog een PLUS relay wordt
gegeven. Meestal is dit de instantie
die het toestel op de grond af moet
handelen. Deze PLUS relays bestaan uit
7 letters, waarvan de eerste drie het
veld aangeven, de laatste vier de
instantie. Vaak is dat een burger
luchtvaart maatschappij.

Wie naar aanleiding van deze serie (die
nog meer delen krijgt) speciale vragen
heeft, kan het ons even laten weten via
de postbus of via een bericht in ons
BBS (tel. 035-45395). Met dank weer aan
Bart Hoekstra.

JUBILEUM FOKKER F27

Op 24 november is het precies 35 jaar
geleden dat de eerste Friendship het
luchtruim koos. Daarom wordt op die dag
een themajaar gestart vol feestelijke
bijeenkomsten en vluchten georganiseerd
door de Fokker F27 Friendship
Association. Er zullen die dag enkele
herdenkings vluchten plaatsvinden, met
onder meer ook de DC3, vanaf Schiphol.

De F27 speelt een belangrijke rol in de
luchtvaart geschiedenis. Het is een van
de best verkochte vliegtuigen ter
wereld (786 stuks verkocht aan 170
klanten in 63 landen) en het best
verkochte turbo-prop vliegtuig van
Europese makelij totnutoe. Het is
tevens het enige vliegtuig dat na WO-II
door een Amerikaanse fabriek in
licentie werd gebouwd. Ook vanuit
technisch oogpunt neemt de F27 een
aparte plaats in: bij de produktie
werden voor het eerst in de
geschiedenis metaallijmen en
kunststoffen toegepast.

In 1987 werd de produktie beeindigd om
plaats te maken voor de Fokker 50. De
F27 Friendship Association wil de
herinnering levendig houden, o.m. met
deze dag. Hun adres is: Postbus 75087,
1117 ZP Schiphol. Mirjam Ietswaart en
Michael Zwartele, die het secretariaat
voeren, zijn (overdag) ook telefonisch
te bereiken via resp. de nummers
020-6056806 en 020-6056659.

SKY-TV FUSEERT MET CONCURRENT

Het satelliet TV-station Sky
Television, eigendom van mediamagnaat
Ruprt Murdoch, gaat fuseren met zijn
Britse concurrent, British Satellite
Broadcasting (BSB). Sky heeft geen
bijzonderheden over de fusie gegeven.
Sky Television is een verlieslijdend
onderdeel van het imperium van Rupert
Murdoch. BSB is pas zes maanden in de
lucht. De introduktie van het
TV-station vond plaats na het grootste
gevecht in de Britse omroepwereld sinds
de komst van de commerciele TV in de
jaren '50.

Sky maakte naderhand bekend dat de
nieuwe onderneming de naam British Sky
Broadcasting krijgt en in gezamenlijk
eigendom komt van News International,
het media concern van Murdoch en de
eigenaren van BSB. Met de fusie komt er
een einde aan 'een oorlog tussen twee
TV-stations, die het er beide over eens
zijn dat er in de TV-ruimterace geen
verliezer meer mag zijn', aldus Sky.

ATLANTIS OP SPIONAGE-MISSIE

De lancering van het Amerikaanse
ruimteveer Atlantis, die aanvankelijk
voor afgelopen vrijdag stond gepland,
is verplaatst naar komende vrijdag 16
november. De shuttle zal dan een
spionage satelliet, die informatie over
Irak moet gaan verzamelen, in een baan
om de aarde brengen.

In juli werd de lancering van het veer
al tegengehouden door een lekkage in de
brandstof tanks. Wordt de vlucht van de
Atlantis opnieuw uitgesteld, dan brengt
dat de lancering van de Columbia in
gevaar. Deze moet begin december het
Astro-1 aard- observatie experiment in
de ruimte brengen. (Uit: NOS Teletekst)

RUIMTESTATION-PROJECT IN GEVAAR?

Het door de NASA aangevraagde budget
voor de ontwikkeling van het
ruimtestation Freedom is door het
Amerikaanse Congres met 30% gekort. In
plaats van 20 miljard dollar zal de
NASA het nu moeten doen met slechts 14
miljard. Deze bezuiniging is een
gevoelige slag voor het toch al in
problemen gekomen project. Het betekent
dat alleen de hoogst nodige
voorzieningen overblijven, waardoor een
deel van het voorziene onderzoek
misschien niet zal kunnen worden
uitgevoerd. In hoeverre de Europese,
Canadese en Japanse bijdragen aan het
station in problemen zouden komen is
nog niet duidelijk.

TEVEEL ONDERHOUD NODIG

Een ander probleem bij dit project is
het aantal onderhoudsuren dat het
station jaarlijks nodig zou hebben. Dit
zou rond de 3800 a 5000 uur zijn,
waarbij alleen nog het buitenonderhoud,
in de vorm van ruimte wandelingen, is
gerekend. Het totaal aantal uren aan
Amerikaanse ruimtewandelingen bedraagt
nu zo'n 400, verspreid over 30 jaar
bemande ruimtevaart...

HERZIENING PLANNEN

De bezuinigingen en het onderhoud
vragen om een grondige herziening van
Freedom, met als alternatief het
volledig schrappen ervan. Dit laatste
zou grote invloed hebben op het hele
Amerikaanse ruimtevaart programma,
omdat het ruimtestation bijvoorbeeld
ook gebruikt zou worden voor het
assembleren van (bemande) ruimteschepen
voor Maan- en Marsverkenning.

Volgens de huidige planning zou midden
jaren negentig aan de assemblage van
Freedom worden begonnen, waarna het in
1999 compleet zou moeten zijn. Dan zal
Amerika eindelijk verder kunnen gaan
waar het 20 jaar eerder gebleven was
met het ruimtestation Skylab. In de
tussentijd zal de Sovjet Unie al 28
jaar ervaring hebben met ruimtestations
en er al meer dan 8 versleten hebben...
(met dank aan Yvo Krijgsman)

METEN IN DE ATMOSFEER VAN TITAN

Een onderzoekgroep van het FOM
instituut voor Atoom en Molecuul Fysica
(AMOLF) in Amsterdam gaat een bijdrage
leveren aan de ontwikkeling van een
Frans-Amerikaans instrument dat begin
volgende eeuw metingen moet gaan doen
in de dampkring van de maan Titan, die
rond de planeet Saturnus draait. Het
instrument, dat Aerosol Collector and
Pyrolyser (ACP) is genoemd, moet
monsters van aerosolen (heel kleine
druppeltjes) uit de dampkring van Titan
nemen en hun chemische samenstelling
bepalen.

VINGERAFDRUK DOOR PYROLYSE

De onderzoekers van AMOLF, die aan het
project gaan meedoen, zijn
internationaal erkende experts op het
gebied van de analytische pyrolyse
massaspectrometrie. Die techniek maakt
het mogelijk uit een zeer kleine
hoeveelheid materiaal toch de
samenstelling te achterhalen. In een
zogeheten pyrolysekamer wordt een
suspensie van het materiaal dat men wil
analyseren op een ferromagnetisch
draadje aangebracht en gedroogd, zodat
er een heel dun laagje vaste stof
achterblijft op het draadje. Vervolgens
wordt het draadje door een hoog-
frequent veld zeer snel verhit en
vallen de fragmenten van het te
analyseren materiaal uiteen. Met een
ionenbron worden de fragmenten
vervolgens ge-ioniseerd en in een
magnetisch veld gescheiden op hun
massa-lading verhouding. Door gedurende
een bepaalde tijd over een bepaald
massa-bereik spectra te maken en deze
na afloop op te tellen, ontstaat er een
'vingerafdruk' die voor elk molecuul
verschillend is.

INSTRUMENT

Onder leiding van prof. dr. Jaap Boon
zullen de AMOLF onderzoekers de Franse
groep, die de ACP gaat ontwikkelen,
helpen om het instrument grondig te
testen in combinatie met een
massaspectrometer. De ontwikkeling van
het instrument kan leiden tot een
soortgelijk apparaat waarmee metingen
in de aardse dampkring gedaan kunnen
worden. Aan de financiering van het
project wordt bijgedragen door de
Stichting voor Ruimte Onderzoek
Nederland (SRON) in Utrecht.

De metingen bij Titan zullen
plaatsvinden aan boord van de
ruimtesonde Huygens, die de Europese
bijdrage is aan het gezamenlijk
Amerikaans/ Europese project Cassini/
Huygens voor de bestudering van Huygens
en Titan. De lancering van de Cassini/
Huygens is voorzien voor op zijn
vroegst 1996. (Uit: FOM Newton News)

