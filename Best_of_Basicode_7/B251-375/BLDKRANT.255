255, maa 02 okt '89

FAX-BEELDEN OP DE PC, DEEL 2

In Beeldkrant 254 zonden wij het eerste
deel uit van Pieter Vijlbrief's artikel
over het ontvangen van fax-beelden. In
het nu volgende tweede en laatste deel
gaat Pieter nader in op de hardware die
nodig is om de fax-beelden op een
computer zichtbaar te maken, en doet
hij verslag van zijn ervaringen op dit
gebied.

VIA DE COMPUTER

Wij van Hobbyscoop en ook u, die dit
leest, zijn natuurlijk sterk
geinteresseerd in wat de computer op
dit gebied voor ons kan doen. De firma
COMSAT is hier destijds uit hobbyisme
mee begonnen en maakte een interface
voor de Commodore-64 met bijpassende
software (Digisat). Toen later de
MSX(-2) verscheen, werd ook hier een
aanpassing voor gemaakt. Dit leverde al
vrij goede beelden op tegen een
schappelijke prijs.

DE PC

Nu de IBM-klonen langzaam maar zeker de
computermarkt (ook voor de hobbyisten)
gaan beheersen, heeft COMSAT op
professionele basis ook voor dit type
computer een Digisat interface en
programmatuur ontwikkeld. Voor bedragen
beneden de 300 gulden kan men zijn PC
geschikt maken voor het decoderen van
radio- beelden.

EEN ADDERTJE ONDER HET GRAS

Er schuilt echter een addertje onder
het gras. De in de computer aanwezige
video-kaart spreekt een geducht woordje
mee. Op de Commodore en de MSX werd
gewoon gebruik gemaakt van de aanwezige
mogelijkheden en dat leverde redelijke
tot goede beelden op. De PC geeft
echter nogal wat problemen.

VERSCHILLENDE VIDEOKAARTEN

Het beeld uit een PC komt op de monitor
via een 'video-kaart'. Deze kan een
monochrome (een-kleurige) of een
kleurenkaart zijn. Men moet minstens
beschikken over een CGA-kaart maar
liever over een EGA en nog beter over
een VGA kaart. Het probleem zit hem in
de contrast-weergave.

'GRIJSTINTEN' OP EEN PC

Met de weergave van grijstinten is het
op een PC slecht gesteld. Wit (en
kleur) kan normaal gesproken maar in
twee helderheids trappen worden
weergegeven: helder en half-helder.
Deze worden dan als aparte kleuren
beschouwd. De oplossing bleek te zijn
om kleurschakeringen toe te passen. Hoe
meer kleuren er tegelijkertijd actief
kunnen zijn, hoe meer helderheids
verschillen er kunnen worden
nagebootst.

CGA (Color Graphics Adapter)

Deze videokaart is in staat een beeld
van max. 640 bij 200 beeldpuntjes te
vormen in vier kleuren die tegelijk
actief kunnen zijn. (Of 320 bij 200
beeldpuntjes in 16 kleuren, maar dat
zou voor ons doel te grof zijn). Het
resultaat is toch nog een vrij
grofstoffelijk beeld met een zeer
matige contrastweergave. Het kan veel
beter.

EGA (Extended Graphics Adapter)

Met deze videokaart kan een beeld van
640 bij 350 beeldpuntjes worden
weergegeven in 16 kleuren die gekozen
zijn uit een palet van 64 kleuren. Het
beeld ziet er al wat beter uit, maar de
kleuren doen erg 'hard' aan. Het
plaatje ziet er vreemd gekleurd uit.

VGA (Video Graphics Array)

Met deze nieuwe ontwikkeling is het
mogelijk een veel scherper en
contrastrijker beeld te krijgen.
Normaal kan het een beeld van 640 bij
480 beeldpuntjes schrijven, maar ook
kan men desgewenst zelfs een beeld van
800 bij 600 beeldpuntjes gebruiken,
beiden in 16 kleuren uit een palet van
256000 tinten. Voor de hoogste
resolutie is het dan wel noodzakelijk,
dat men beschikt over een VGA adapter
die een VGA multisync monitor
aanstuurt. De kleurweergave is door een
andere techniek veel beter geworden.

ANALOOG BEELDSCHERM

CGA en EGA sturen het beeldscherm
digitaal aan (het alles of niets
principe, om het eenvoudig uit te
drukken). Bij VGA kunnen 16 kleuren in
veel meer helderheids variaties
(analoog) worden weergegeven, waardoor
er een veel betere contrastweergave
mogelijk is. Het levert dan ook een
heel fraai beeld op. Zelfs is het
mogelijk een scala van 16 grijstinten
op het scherm te zetten.

SPECIALE MONITOR VOOR VGA

Dit brengt met zich mee dat de
gebruikte kleurenmonitor dit alles aan
moet kunnen. Zoals al opgemerkt: voor
de grootste scherpte is een multisync
monitor vereist. De prijs is daarnaar.
Al met al wordt het een nogal kostbare
aangelegenheid. Er is echter ook een
monochrome monitor leverbaar, die de
kleurverschillen naar grijstinten
vertaalt. Deze is aanzienlijk
goedkoper.

TIMER MOGELIJKHEID

Bij ontvangst van de Meteosat
satelliet, die op vaste tijden beelden
van ons continent uitzendt, is het
mogelijk om het uur of halve uur
automatisch een beeld in het geheugen
vast te leggen, zes in totaal, die dan
later als een filmpje kunnen worden
afgespeeld. Bewegingen van het
wolkenpatroon kunnen dan worden
bestudeerd.

WEERGAVE VAN PERSFOTO'S

Op een CGA of EGA kleurenscherm zijn de
persfoto's niet om aan te zien door de
vele (valse) kleuren, die op een
weerfoto nog wel acceptabel overkomen.
Het genoemde monochrome scherm biedt
hier de oplossing. Bij VGA kan voor
zwart-wit weergave worden gekozen.

WEERGAVE VAN METEO-KAARTEN

De bekende hoge en lage druk lijntjes
(isobaren) en de warmte en koude
fronten zijn echter ook onder EGA wel
duidelijk zichtbaar te maken als men
een palet in alleen zwart en wit opzet.
Dit is mogelijk met de palet-editor.

TE VERWACHTEN ONTWIKKELINGEN

Er wordt hard gewerkt aan verbeteringen
van het Digisat systeem. Er is een
interface in ontwikkeling, die de
beelden automatisch synchroniseert,
zodat de afbeelding altijd goed op het
scherm past. Ook wordt overwogen de
monochrome grafische Hercules
videokaart te benutten voor weergave
van weerkaarten.

METEOROLOGISCHE KAARTEN

Ook wordt er aan gewerkt de uitgebreide
weerkaarten van de meteo stations in
hun geheel vast te leggen, zodat er
naderhand zowel in de links-rechts als
de boven-beneden richting doorheen kan
worden 'gescrolld'.

PRINTEN VAN DE BEELDEN

Het op papier printen van de PC-beelden
kan alleen door middel van een niet in
Digisat opgenomen screendump programma,
dat dan resident in het geheugen van de
computer moet zijn opgenomen. (Voor de
MSX is een door ons ontwikkeld
printprogramma reeds aanwezig).

WENSEN VAN HOBBYSCOOP

Wij van Hobbyscoop zouden nog graag
zien, dat de met de timer opgenomen
beelden ook automatisch op schijf
worden vastgelegd, zodat een overzicht
van meer dan zes beelden mogelijk
wordt. In verband hiermede is eigenlijk
ook een precies lopende klok op de
interface-kaart vereist. De
computerklok is niet altijd nauwkeurig
genoeg! Ook zou het mogelijk moeten
zijn, de zelfgemaakte kleur-paletten
onder een naam op schijf te bewaren,
zodat men ofwel een zo goed mogelijk
kleurpatroon voor wolkenfoto's of een
zuivere zwart-wit weergave voor
weerkaarten kan kiezen zonder eerst
weer een palet te moeten maken. Dit
geldt speciaal bij gebruik van een EGA
kleurenkaart. De nu reeds geboden
mogelijkheid dienaangaande is te
beperkt. Ook zou de te gebruiken
kleurinstelling reeds met het
instelmenu moeten kunnen worden
gekozen, zoals nu al in het MSX
programma mogelijk is.

ONZE ERVARINGEN

We hebben geruime tijd met Digisat
geexperimenteerd. Op een MSX-2 kunnen
met behulp van dit systeem reeds zeer
mooie plaatjes worden ontvangen, zowel
van de NOAA weersatellieten als van de
FAX stations. De MSX beeldkwaliteit is
daarvoor zeker geschikt als men de
hoogste resolutie kiest (512
beeldpunten met 16 kleuren per lijn en
z.g. interlace: daarbij worden twee
beelden, een halve lijn ten opzichte
van elkaar verschoven, tegelijk
weergegeven, zodat het beeldscherm 512
bij 424 beeldpuntjes toont).

ERVARINGEN OP DE PC

Als men slechts beschikt over een
beperkte kleuren weergave (CGA of zelfs
EGA), is, gezien de kosten-prestatie
verhouding, gebruik van een MSX-2,
zoals hierboven beschreven, een betere
keus. We hopen, dat voor de hobbyist
deze mogelijkheid nog leverbaar zal
blijven. Als men echter over VGA (met
multisync) mogelijkheden beschikt,
verandert de zaak. Dat beeld is
subliem. Vooral ook in de eenvoudig te
kiezen zwart-wit instelling. De
ingebouwde synchronisatie mogelijkheid
voor de russische weersatellieten is
een welkome extra feature. Deze kan
echter ook als optie in de MSX
interface worden ingebouwd. (Waarom zit
dat er eigenlijk niet standaard in?)

FSK-APT OMZETTER

Voor ontvangst van de FAX stations op
de lange of korte golf, waarbij het
signaal in FSK wordt uitgezonden, wordt
gebruik gemaakt van een stabiele
enkelzijband ontvanger. Het
audiosiganaal moet daarna met een
eenvoudige interface in een APT signaal
worden omgezet om door Digisat te
kunnen worden verwerkt. Deze interface
moet voor een prima beeldkwaliteit zeer
goed worden afgeregeld!

ALS UW BELANGSTELLING GEWEKT IS

Als u zelf iets in deze richting wilt
gaan ondernemen, raden wij u aan de
literatuur eerst goed te bestuderen en
aan de hand daarvan (en van wat wij
erover schreven) u bij de
gespecialiseerde handel uitvoerig te
orienteren alvorens tot aanschaf over
te gaan.
(Met dank aan Pieter Vijlbrief)

