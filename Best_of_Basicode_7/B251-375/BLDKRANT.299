299, woe 07 mrt '90

DRAMA ARIANE IN TECHNISCHE TERMEN

Arianespace heeft naar aanleiding van
de ramp met vlucht V-36 een technisch
rapport gepubliceerd dat zich laat
lezen als een spannend maar triest
relaas. Bij de explosie van de raket
werden twee Japanse kunstmanen
vernield. Het verhaal gaat als volgt:
'Na de lancering blijft de druk in de
vier extra stuwraketten aan de
buitenzijde van de 44L raket normaal
tot 6,2 seconden na de start. Dan daalt
de druk in een van de verbrandings
kamers van raket D van 58 bars tot
circa 30 bars binnen een halve seconde.
Die toestand houdt aan tot 101 seconden
na de start. Het standregelings systeem
zendt tussen 6 en 8,5 seconde na de
start stuurcommando's naar raket A en C
om de lagere druk van motor D te
compenseren. Binnen 1,2 graad blijft de
totale raket daardoor op koers. Na 90
sec vanaf de start wijkt de raket
echter zover af van de koers dat het
stuursysteem het niet meer kan
compenseren omdat het buiten de grenzen
van de motoren valt. Na 101 sec bouwt
zich een zo hoge druk in motor D op dat
- zoals het letterlijk in het rapport
staat - een buitengewoon hoge spanning
wordt uitgeoefend op de structuur van
de raket, wat leidt tot de explosie van
de lanceertrein nog min of meer op
koers op een hoogte van 9 kilometer en
op een afstand van 12,5 km van het
lanceer platform.'

COMMISSIE

Arianespace heeft direct na de explosie
aangekondigd dat alle vluchten
voorlopig zijn afgelast. Men wil eerst
duidelijkheid hebben over wat de
oorzaak van het falen van de Ariane
raket is na een reeks van tientallen,
buitengewoon goed verlopen lanceringen.
Om vooral ook de schijn van
partijdigheid te vermijden (met alle
gedoe bij de NASA als voorbeeld toen de
Shuttle zichzelf opblies en bleek dat
men daar onaanvaardbare risico's had
genomen onder tijdsdruk) is een
volstrekt onafhankelijke commissie
ingesteld bestaande uit mensen die niet
voor Arianespace werken maar Italianen,
Fransen en Duitsers van diverse
industrieen en ESA. Op 20 maart moet
die commissie een rapport uitbrengen.
In de tussentijd zal geen van de
betrokken partijen inlichtingen naar
buiten brengen. De opdracht luidt
letterlijk:
- stel vast wat de oorzaak was van het
falen van de Ariane op V-36;
- geef aan wat voor maatregelen er
getroffen moeten worden om de defecten
onder controle te krijgen.

ONGELEGEN

De explosie van de eerste trap van
Ariane's eerste trap komt wel erg
ongelegen. De maatschappij heeft juist
de laatste tijd weer veel orders
binnengehaald en de lanceerdata zijn
toch al met de regelmaat van de klok
verschoven, veelal overigens vanwege
defecten aan satellieten en niet aan de
lanceertrein. In Spanje tekende de
firma recentelijk juist een contract
voor de lancering van twee telecom
satellieten voor dat land: Hispasat 1a
en 1b. Beiden zijn bedoeld voor
telecommunicatie en omroep doeleinden.
De lancering is voorzien in midden en
eind 1992. Elke satelliet zou ruim twee
ton wegen.

GECOMPLICEERDE MISSIE

Beide satellieten zullen ook met een
Ariane 4 gelanceerd moeten worden.
Hoofdaannemer van het project zijn
Matra en Marconi. Fokker en British
Aerospace zijn er ook bij betrokken.
Fokker met name voor de produktie van
middel grote zonnepanelen cap. 3,5 kW
per satelliet. Fokker merkt op dat de
satellieten tevens bedoeld zijn voor
verslaggeving van de Olympische Spelen
over de hele wereld vanuit Barcelona.
De Hispasats krijgen daarvoor een
bereik waarbij ze programma's kunnen
verzorgen voor Spanje en West-Europa,
maar daarnaast ook voor Noord- en
Zuid-Amerika: een totaal nieuw concept.
Later kunnen wellicht via de
satellieten Spaanstalige programma's
over de hele wereld worden verspreid.
In elk geval zal -in verband met de
Olympische Spelen- de lanceer datum
niet eindeloos kunnen worden
verschoven.

NOG EEN ORDER

Inmiddels heeft Arianespace nog een
contract binnengehaald, waardoor de
explosie dus nog harder aankomt. Het
gaat om nieuw soort 'hybride'
satellieten van Hughes Communications
type hs 601. Ze wegen 2572 kilo per
stuk en zullen 24 C-band en 24 KU-band
transponders aan boord hebben en
gelanceerd worden onder de naam Galaxy
IV en VII. Het nieuwe aan de
satellieten is de vorm waardoor de
stabilisatie in de ruimte wordt
bereikt. De satellieten zullen o.m.
TV-signalen doorgeven en zijn gepland
voor lancering in 1992 en 1993. Het
orderboek van Arianespace omvat nu 34
satellieten met een totale waarde van
28 miljard gulden.

AL TWAALF SATELLIETEN

Hughes Communications Inc bezit al
twaalf satellieten die men ook zelf
exploiteert. Daarmee is het bedrijf de
grootste communicatie firma in deze
sector. De 12 zijn voor binnenlands
gebruik maar ook voor het wereldwijde
UHF-netwerk van de U.S. marine.

INMARSAT TOERT DOOR MIDDEN-OOSTEN

Een bijzondere Inmarsat auto rijdt dit
voorjaar door 14 landen in het Midden
Oosten om de laatste vorderingen op het
gebied van satelliet techniek te tonen.
Het is een zeven meter lange MAN-truck
die speciaal voor demonstratie
doeleinden werd ontworpen. Het voertuig
herbergt een hele reeks van apparatuur
inzake communicatie en navigatie en
computer zaken.
Inmarsat toont in de vrachtwagen
verschillende zogeheten C-terminals,
data-zend ontvangers die ontworpen zijn
om berichten over te brengen tussen
vrachtwagens, vaartuigen en hun basis
via de satelliet. Verder kan men er het
Loran-C systeem, Decca en het
GPS-systeem (Global Positioning System)
bewonderen, alle drie systemen voor
plaatsbepaling.
De organisatie zal ook de terminal-A
tonen, een allesomvattend station
waarbij alle soorten van communicatie
mogelijk zijn, inclusief telefonie.
Satelliet communicatie van het type
Inmarsat-C (telex en data) zal over
niet al te lange tijd aan boord van
schepen zo gewoon worden, dat de
verplichting om een radio-officier aan
boord te hebben, die morse kent, zal
vervallen.

BELANGRIJKE MARKT

Inmarsat heeft veel ervaring op het
gebied van telefonie, telex, fax en
data communicatie tussen schepen,
trucks en vliegtuigen over de hele
wereld. Juist rond de Golf bestaat,
evenals in Noord Afrika en de rest van
het Midden Oosten, een grote
communicatie behoefte. Dit vanwege de
uitgestrektheid en onherbergzaamheid
van de landstreek en de afwezigheid van
een behoorlijke communicatie
infra-structuur.

OOK EUTELSAT ACTIEF

Ook Eutelsat, de Europese
Telecommunicatie Satelliet Organisatie,
begeeft zich op het terrein van de
mobiele communicatie. Zij hebben een
contract getekend met Telespazio in
Italie voor het gebruik van het
grondstation in Lario gedurende een
half jaar vanaf nu. Men werkt aan
Euteltracs, een aangepaste variant van
Omnitracs, waarmee zowel boodschappen
als positie-gegevens kunnen worden
uitgewisseld tussen hoofdkantoor en een
voertuig op land. Het systeem is al
eerder beproefd en in de praktijk
gebracht in Amerika door Qualcomm. Een
aantal transportfirma's hebben zich
geinteresseerd getoond.

GALILEO BIJ VENUS

De Amerikaanse ruimtesonde Galileo is
op zijn reis naar de planeet Jupiter
onlangs op een afstand van 16.000
kilometer de planeet Venus gepasseerd.
Galileo werd op 13 oktober 1989 vanuit
de space shuttle Atlantis in de ruimte
gebracht en daarna op koers gezet naar
Jupiter. Men heeft de route langs Venus
gekozen om, gebruik makend van de
zwaartekracht van deze planeet, de
noodzakelijke energie te krijgen om,
eerst nog via een 'lus' om de Aarde,
uiteindelijk eind 1995 Jupiter te
kunnen bereiken.

Tijdens de passage van Venus worden
waarnemingen gedaan aan de atmosfeer en
het 'milieu' van deze onder een dik
wolkendek verborgen liggende planeet.
De verzamelde gegevens zullen worden
opgeslagen en eind oktober 1990,
wanneer de ruimtesonde in de buurt van
de Aarde komt, worden doorgezonden naar
een grondstation van de NASA.

OPEN DAG DIA-ENTHOUSIASTEN

In het cultureel centrum van Giesbeek
(tussen Arnhem en Doesburg) wordt op
zaterdag 10 maart een grote open dag
gehouden op het gebied van
klankdiaseries, ook wel diaporama
genoemd. Diverse leden van de
Nederlandse Vereniging voor Geluid- en
Beeldregistratie zullen daar
demonstraties geven. Het meest
geavanceerde systeem dat zal worden
gedemonstreerd is zeker het Multiscreen
overvloei systeem. De open dag duurt
van 11 tot 16 uur. Diverse stands met
apparatuur zullen te zien zijn.
Inlichtingen: Han Biesen, Esdoornlaan
20, 6982 BG Doesburg, tel. 08334-72352.

SPRAAK-REPEATER ERBIJ

Als alles goed gaat komt er weer een 70
cm phonerepeater bij op 1 april. Peter
Wassink (PD0PHA), een van de mensen van
de repeater groep IJsselstreek, bericht
dat het relais op een hoogte van 55
meter zal worden geplaatst. Al langer
stond de omzetter proef te draaien op
een woonhuis op circa 15 meter hoogte,
te laag voor de verzorging van een
groot gebied, zoals dat rond Zutphen.
Er was echter een aanbod om de
apparatuur te plaatsen op een hoog
gebouw, compleet met ruimte voor de
zender op een afgsloten, droge plaats
in Zutphen. De IJsselstreek repeater
krijgt als call PI2YSS en zal
vermoedelijk de frekwentie 430.325 MHz,
shift + 1,6 MegaHertz, behouden. Ook
leuk voor de scanner gebruikers in de
omgeving. Als het tenminste geen 1
april mop is.

PROEFNUMMER

Veel scanner- en zend- en luisternieuws
ontlenen wij aan Radio Amateur Magazine
van onze medewerker Willem Bos. (Willem
werkte al voor Hobbyscoop voor het blad
gesticht werd). Je kunt het blad
beschouwen als een soort gedrukte
Hobbyscoop. In samenwerking met RAM
daarom onderstaande bon voor Hobbyscoop
luisteraars die ook wel eens een
compleet uitgewerkte test willen lezen.

===================
Aan: NOS-HOBBYSCOOP

Gratis proefnr. RAM

Postbus 1200
1200 BE   Hilversum
===================

