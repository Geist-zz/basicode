317, maa 7 mei '90

MS-MAIL OOK GESCHIKT VOOR SPRAAK

Als een van de deelnemers aan de
MacWorld Expo in de Amsterdamse RAI
demonstreert Microsoft op haar stand
(Hollandhal nr.1313) alle produkten die
deel uitmaken van het Microsoft Office
concept voor Apple Macintosh computers.
Onderdeel van dit concept zijn de tekst
verwerker Word 4.0, het spreadsheet
pakket Excel 2.2 en het presentatie
pakket Power Point 2.0. En ook
Microsoft's pakket voor elektronisch
postverkeer Mail 2.0, dat nu zelfs
inzetbaar is voor transmissie van
spraak. Dit laatste is mogelijk dankzij
een nieuwe Mail-optie genaamd Mail
Voice Form, die het bedrijf voor het
eerst op de MacWorld Expo zal
demonstreren.

UITBREIDING BESTAAND PAKKET

Mail 2.0 is een elektronisch postpakket
dat gebruikers van Mac computers de
beschikking geeft over een groot aantal
communicatie mogelijkheden via local en
wide area networks. Tot dusver
betroffen die communicatie
mogelijkheden data, tekst en grafische
informatie, bijvoorbeeld aangemaakt in
Word en Excel. Met de introduktie van
Mail Voice Form, een ontwikkeling van
Farallon Computing Inc., is daar nu ook
spraak bijgekomen. Daarmee is Mail het
eerste elektronisch postpakket ter
wereld voor de Macintosh dat de
gebruikers in staat stelt snel en
gemakkelijk korte, gesproken
boodschappen op te nemen, te
comprimeren, te versturen als
afzonderlijk bericht of als
tekstbijlage (annotatie), en na
ontvangst te beluisteren.

MAIL VOICE FORM

Mail Voice Form maakt gebruik van de
zogeheten Single Copy Storage (SCS)
techniek. Dit houdt in dat een
boodschap maar eenmaal wordt vastgelegd
en daarna kopieerbaar is voor
verzending naar elk gewenst aantal
geadresseerden. SCS bespaart daardoor
zowel CPU-tijd als schijfruimte.
Bovendien stelt Mail's Form utility de
gebruiker in staat om al het berichten
verkeer, dus ook het mondelinge, te
laten verlopen op basis van zelf
ontworpen en aanpasbare formulieren,
inclusief aankruis- en commando-
vakjes, etc.

De integratie in Mail vereist de
installatie van een Voice Form op de
Mail server en de toevoeging van zowel
de Farallon Mac Recorder als Farallon
Sound Driver aan de System Folder van
elke Macintosh die men voor verzending
van mondelinge berichten wil inzetten.
De ontvangst en het beluisteren van
deze berichten vraagt geen enkele extra
voorziening. Mocht de Sound Driver bij
de ontvanger ontbreken, dan projecteert
Microsoft Mail automatisch op het
scherm een venster waarin toestemming
voor installatie wordt gevraagd.

NIEUWE COMMUNICATIE FACILITEITEN

Voor het elektronisch postpakket voor
Apple computers zijn nu ook diverse
opties gekomen die de communicatie
mogelijkheden verruimen. Toegevoegd
zijn: gateways voor berichten
uitwisseling met computers in AppleLink
en X.400 netwerk omgevingen, de FAXGATE
gateway voor de verzending en ontvangst
van fax- berichten, een Gateway
Software Development Kit en een kit
voor de ontwikkeling in HyperCard van
gateways naar Microsoft Mail.

De nieuwe AppleLink gateway verbindt de
elektronische postsystemen Mail 2.0 en
AppleLink naadloos. Voortaan behoeven
gebruikers van beide systemen niet meer
omstandig zowel in het ene als in het
andere systeem in te loggen om te
kijken of er berichten zijn
binnengekomen. De verzending naar
AppleLink gebruikers gaat dus net zo
gemakkelijk als naar Mail gebruikers,
ook als een groep bestaat uit
verzend-adressen op beide systemen. De
gateway voorziet in 'up- en
downloading' van meervoudig te
communiceren berichten, dus behoeft
niet elke gebruiker afzonderlijk te
worden benaderd. Van AppleLink
afkomstige berichten gaan (door
mapping) rechtstreeks naar elke Mail-
gebruiker, zonder dat de afzender
adresregels moet toevoegen.

De uitbreiding met de nieuwe X.400
Gateway van Touch Communications geeft
de Macintosh gebruiker wereldwijde
aansluiting op vrijwel elk elektronisch
postsysteem dat de X.400 standaard
ondersteunt. Dit inclusief systemen op
basis van lokale netwerken, netwerken
met een hostcomputer en openbare
netwerken zoals die van de PTT.

FAXEN MET HET MAIL-SYSTEEM

Met Faxgate kunnen Microsoft Mail
gebruikers hun Macintosh computers ook
gemakkelijk inzetbaar maken voor de
verzending en ontvangst van
faxberichten. Deze optie, een gateway
server, verbindt Microsoft Mail met het
BackFAX programma van Solutions Inc. en
vraagt verder de aansluiting van
slechts EEN fax-modem aan een Mail
server. Aangezien noch BackFAX noch
Mail een dedicated server vereisen, kan
de gebruiker van de Macintosh fax-modem
combinatie tijdens de afhandeling van
het faxverkeer gewoon doorwerken.

GATEWAY SOFTWARE DEVELOPMENT KIT

Voor 'Third Party Developers' die
gateways willen ontwikkelen tussen
Microsoft Mail en andere postsystemen
is nu de Gateway Software Development
Kit beschikbaar. Deze bestaat uit een
uitgebreide set ontwikkel
gereedschappen en API's (Application
Programming Interfaces) om zelf
ontwikkelde gateways zodanig in Mail te
integreren dat de berichten-
uitwisseling zo snel, transparant en
betrouwbaar mogelijk kan plaatsvinden.

HYPERCARD ONTWIKKELINGEN

Voor HyperCard zijn er een aantal
uitbreidingen die het mogelijk maken
dat HyperCard- stacks berichten
ontvangen en verzenden via AppleTalk
netwerken. Ontwikkelaars kunnen hiermee
HyperCard applicaties bouwen die Mail
inschakelen voor informatie-
uitwisseling, zowel tussen gebruikers
als tussen applicaties. De primeurs
zijn te zien op de komende Mac World
Expo in de Amsterdamse RAI
(Hollandhal).

NIEUW C ONTWIKKELSYSTEEM

Voor professionele programmeurs is nu
het Microsoft C Professional
Development System versie 6.0
beschikbaar. Dit is een set volledig
geintegreerde programmeer tools die hen
in staat stelt om aanmerkelijk
produktiever dan voorheen omvangrijke
en complexe applicaties te ontwikkelen
voor DOS, Windows en OS/2 omgevingen.
Kenmerkend daarbij is de hoge compileer
snelheid: gemiddeld 10% sneller dan de
voorgaande versie 5.1. Bovendien zijn
gecompileerde programma's gemiddeld 7
tot 10% kleiner.

Nieuw in C 6.0 is onder meer de Source
Browser, een tool waarmee de
programmeur interactief in een project
database kan spitten om, in code,
relaties en het gebruik van variabelen,
functies, definities en macro's te
bekijken. Alle tools zijn gefundeerd op
de Programmer's Workbench, een
uitgebreide en geintegreerde ontwikkel
omgeving.

DELFTS BLAUW

Het is zo nu en dan wel eens aardig om
de verschillen in (beeld)weergave van
diverse (beeld)verwerkende en
genererende apparaten te aanschouwen.
Normaal zal men dit verschil niet
kunnen constateren omdat men de best
mogelijke verbinding kiest tussen de
apparaten. Ook zal men vaak door
gewenning de zwakte van de oude
situatie 'vergeten'. Het extra genieten
van de hogere kwaliteit die
bijvoorbeeld een Van den Hull snoertje
tussen het element van een platenspeler
en diens ingang op de versterker geeft
zal dan ook van korte duur zijn.
Voor een ieder beter waarneembaar zijn
echter de verschillen die optreden bij
bijvoorbeeld de signaaldoorgifte van
computers aan beeldschermen. Doorgifte
van het beeldsignaal door het eerst
'op' een draaggolf te zetten
(moduleren) en het vervolgens in een tv
daar weer van 'af' te halen
(demoduleren) versus het doorgeven van
het directe zgn. video- (composiet)-
signaal is een bekend voorbeeld.
Scherper kan de tegenstelling en het
beeld nog door het voorgaande te
vergelijken met een RGB(I)-signaal.
Hierbij is het signaal nog verder uit
elkaar 'getrokken'. De aparte
kleurcomponenten worden hierbij
gescheiden van elkaar en van
intensiteit en van synchronisatie
doorgegeven. Het is bijna als het
verschil tussen dag en nacht.

Voor de niet computer- liefhebbers zijn
bovenstaande vergelijkingen natuurlijk
niet zo heel erg interessant. Zij zien
meer in gewoon bewegende -menselijke-
beelden. Het verschil tussen de
beeldkwaliteit van een ranzige Philips
K9-bak, waar de plaatselijke
electronica klein-grutter aan sec de
zekeringen kan zien wat voor een
apparaat het is en dan ook nog weet te
vertellen wat er stuk is, en van een
vrij nieuwe kleurenmonitor die het
video- (composiet)- signaal krijgt
toegevoerd uit een video-player is voor
hen overduidelijk.

Hoelang men deze vergelijkingen nog kan
maken is vaag, immers dit jaar zal op
de algemene vergadering van het Comite
Consultatif International technique des
communications Radio-electriques (CCIR)
van de ITU de televisie-norm van de
'toekomst' worden gekozen. De keuze is
uit het Japanse (NHK) MUSE systeem of
het Europese HDMAC systeem, waarbij bij
het Europese systeem het kleursignaal,
de intensiteit en het geluid gescheiden
worden doorgegeven. De gevolgen zullen
zich daarbij niet beperken tot de
televisie en de videorecorder maar in
hun kielzog het geheel van
beeldschermen in zowel computer als
medische sector, CD-video, bewakings
systemen (CCTV), beeldtelefonie (ISDN)
en natuurlijk het transport van de
betreffende informatie maar ook de
registratie ervan meenemen. Het geheel
is zelfs zo omvangrijk dat deskundigen
de totale markt voor HDTV minimaal
schatten op zo'n 220 miljard gulden
voor de eerste 10 jaar na
marktintroductie...
[WOEF]

TOEKOMST IN TELECOMMUNICATIE

De TROS herhaalt momenteel de
televisiecursus 'Toekomst in
Telecommunicatie', steeds op
dinsdagavond om 18.30 uur via Nederland
2. Bij de serie, die door Hobbyscoop
wordt begeleid, hoort een cursuspakket.
Dat is te bestellen door f 44,95 over
te maken op girorekening 6398 van
TROS-Kiosk, Postbus 777, 4870 BK
Etten-Leur. U kunt ook een volledig
ingevulde girobetaalkaart of Eurocheque
ter waarde van dit bedrag sturen naar
bovengenoemd adres.

Het cursuspakket omvat een rijk
geillustreerd cursusboek, een CD-video
over de historie van telecommunicatie,
een telefoonkaart met vier tikken, een
poster en een boek over telematica. Op
de CD-video staat o.a. een documentaire
over KG-communicatie en een
computerprogramma in Basicode.

