344, maa 17 sep '90

NIKKEL-CADMIUM ACCU'S - Deel 1

In het lijfblad van de Radio Club
Kennemerland verscheen een zeer
gedetailleerd technisch artikel over
dit onderwerp. Het artikel werd
herschreven en bewerkt voor de
Beeldkrant door Andries Pals, PD0JKQ.
(Bedankt, Andries!)

INLEIDING

Er gaan onder hobbyisten nogal wat
uiteenlopende verhalen over het
gebruik, laden en ontladen van NiCd
accu's. Zelfs fabrikanten geven soms
onvoldoende of helemaal geen
instructies om een behoorlijke
levensduur van deze, toch uitstekend
werkende accu's te bevorderen. Om iets
van de laad en ontlaad cyclus te
begrijpen is het wenselijk om te weten
wat er in de accu's gebeurt.

OPBOUW EN WERKING

Een NiCd accu bestaat uit een huisje,
meestal cilindrisch van vorm, van
roestarm staal, dat gasdicht is
afgesloten door een van het huisje
geisoleerd deksel. Meestal is er
krimpkous om de accu aangebracht om
kortsluiting van accu's in een accu
batterij onderling te voorkomen.

De negative plaat in een NiCd accu is
van Cadmium, fijn verdeeld in een lap
roestarm staalgaas. Als de accu wordt
ontladen, dan wordt het Cadmium omgezet
van de metallische vorm naar die van
onoplosbaar loog.

De positieve plaat is van Nikkel, maar
dit is bij geen van de ladings
toestanden als metallisch nikkel
aanwezig. Het wordt bij ontladen
omgezet van het ene nikkelloog in het
andere, welke beide onoplosbaar zijn.

Als de accu wordt geladen, dan worden
beide reacties omgekeerd en wordt er
weer metallisch cadmium gevormd. Aan
dit omkeerbare proces is een
electrische spanning van rond de 1,25 V
verbonden tussen positieve en negatieve
plaat.
De beide platen zijn samen met een
nylonvilt separator tot een rol
gewikkeld en in het huisje geschoven.
Het nylonvilt is gedrenkt in Kaliloog,
dat als electrolyt fungeert.

OVERLAAD-BESCHERMING

Als het laden wordt voortgezet nadat al
het daarvoor in aanmerking komende
materiaal van de platen is omgezet, dan
heeft de fabrikant ervoor gezorgd dat
de nikkelanode het eerst is uitgeput.
De zuurstof ionen, afkomstig uit het
cadmiumloog van de negatieve plaat,
arriveren bij de nikkelanode, maar
vinden geen materiaal meer om te
oxyderen. De ionen vormen dan zuurstof
moleculen. Deze moleculen voegen zich
samen tot gas onder druk in de vrije
ruimte in de accu en gaan, door de hele
accu heen, weer in oplossing in het
electrolyt. Zo bereiken de zuurstof
moleculen ook weer de cadmium plaat en
oxyderen deze.

Op deze wijze wordt de laadstroom die
door de accu wordt gestuurd, omgezet in
transport van zuurstof, die als
negatieve ionen in de ene richting en
als neutrale moleculen in de andere
richting stroomt. Het energie overschot
dat hierbij ontstaat wordt als warmte
afgevoerd.

LAADSTROOM-BEGRENZING NODIG

Er is een lineair verband tussen de
druk van het zuurstofgas en de snelheid
waarmee de zuurstof moleculen weer in
het kaliloog terugkeren. Hoe meer er
terug moeten in een bepaalde tijds
eenheid, des te hoger de druk die
daarvoor nodig is. Dit is de reden
waarom, zodra de nikkelanode is
uitgeput, de laadstroom begrensd moet
worden tot een waarde waarbij de accu
in geen geval zuurstofgas gaat afblazen
via het aanwezige veiligheids ventiel.
Dit is buiten de accu te merken door
het warm worden ervan. Zolang de
nikkelanode niet is uitgeput, wordt
alle electrische energie in chemische
energie omgezet. De enige warmte
ontwikkeling die ontstaat is te wijten
aan de verliezen over de inwendige
weerstand.

THEORIE EN PRAKTIJK

Het voorgaande houdt in, dat een NiCd
accu kan worden geladen met een stroom
waarbij de temperatuur stijging, door
inwendig energie verlies, binnen
redelijke grenzen blijft. Dus een
laadstroom die de temperatuur niet
boven 45 graden Celsius laat stijgen.

Nu blijkt dat een dergelijke laadstroom
veel groter is dan de door de fabrikant
aangeven waarde. In de praktijk blijkt
dat een laadstroom van 3 A voor een
'penlight' accu (nominale laadstroom 50
mA) nauwelijks temperatuur verhoging
veroorzaakt. Zodra echter het punt van
temperatuur verhoging is bereikt en men
is er niet snel genoeg bij om de zware
laadstroom (60 x de nominale waarde)
uit te schakelen, dan zijn de poppen
aan het dansen. De druk in de accu
wordt dan zo hoog, dat zuurstofgas gaat
afblazen via het veiligheids ventiel.
Is dit punt bereikt, dan is al zeker
95% van de lading in de accu.

Men zou geneigd zijn nu de lader uit te
schakelen. Het is echter beter om nu
over te schakelen naar de nominale
laadstroom, omdat de overige 5% van de
lading nog moet worden geladen. Daar
komen we later nog op terug.

STORINGEN

Er zijn heel wat gebruikers van NiCd
accu batterijen die er niet zo
'gelukkig' mee zijn. De oorzaak daarvan
ligt aan de manier waarop de accu's
worden gebruikt.

De storingen die we bij een defecte
accu zien optreden kunnen we
functieverlies noemen. We hebben vaak
zelf in de hand of deze al dan niet
zullen optreden. Daarnaast zijn een
aantal storingen niet blijvend. Die
zijn op een bepaalde wijze te
verhelpen; de accu is te
reconditioneren.

BLIJVENDE STORINGEN

Men merkt in geval van storing altijd
maar twee fouten op: of onvoldoende
capaciteit, of de accu doet niets meer.
Aan deze fouten kunnen verscheidene
oorzaken ten grondslag liggen, zoals:
a) electrolyt verlies;
b) veroudering;
c) losgeraakte verbindingen.

A) ELECTROLYT VERLIES

Als eerste uit de reeks blijvende
storingen behandelen we het electrolyt
verlies. Dit kan ontstaan door:

1) Lekkage

Als het kaliloog uit de accu is
verdwenen door een lekkende pakking
tussen deksel en huisje of door een
lekkend veiligheids ventiel, kan de
accu niet meer functioneren. Spontaan
electrolyt verlies kan nooit, zelfs
niet tijdens 'afblazen' van de accu met
het veiligheids ventiel naar beneden
gericht, want alle vloeistof is in de
separator opgenomen.

Accu's met electrolyt verlies zijn te
herkennen aan de witte kristallen op de
kop van de accu. Deze exemplaren zijn
reddeloos verloren.

2) Te heet worden tijdens ontladen

Hierbij is de water component van het
electrolyt als stoom afgeblazen via het
veiligheids ventiel. Een dergelijke
hitte kan zich ontwikkelen door
kortsluit stromen, vooral bij
serieschakeling van meerdere accu's.

Bijvoorbeeld een volledig met een dik
stuk koperdraad kortgesloten 7 Ah
levert 20 a 25 A, terwijl de maximaal
toegestane continu ontlaad stroom 35 A
is. Het dubbele of het drievoudige
hiervan doet binnen de tijd dat de
accu's leeg raken nog geen kwaad,
natuurlijk ook afhankelijk van het
feit, in hoeverre de accu's hun warmte
kwijt kunnen raken, maar bij serie
schakeling van meer dan 5 accu's moeten
we toch gaan uitkijken.

In zo'n geval blijken maar 1 of 2
accu's tot afblazen te komen. Die
hadden waarschijnlijk net een paar
milli Ohm meer inwendige weerstand dan
de anderen.

Door het afblazen van stoom, wat onder
grote druk gebeurt, wordt de bodem van
de accu vaak bol gedrukt, het
electrolyt droogt uit en de krimpkous
aan de buitenzijde smelt aan flarden.
Toch hoeft een dergelijke accu niet
defect te zijn; zolang er nog een
beetje water in het electrolyt aanwezig
is blijft deze werken. Alleen is de
inwendige weerstand hoger geworden.

3) Te heet worden tijdens laden

Hier gebeurt hetzelfde als bij 2, maar
dan door een te grote laadstroom; door
de grote warmte ontwikkeling over de
inwendige weerstand wordt er stoom
afgeblazen. We gaan er maar vanuit dat
dit een beroeps electronicus niet zal
overkomen.

4) Te hoge laadstroom

bij een volgeladen accu. Dit komt vaker
voor, want de stromen die het afblazen
van zuurstofgas tot gevolg hebben, zijn
kleiner dan die welke nodig zijn om
tijdens het laden stoom af te blazen.
Toch schaadt een keertje afblazen de
accu niet. Pas na een keer of drie
bemerkt men enkele nadelige effecten,
zoals meer inwendige weerstand en een
lagere capaciteit.

Het zuurstof afblazen gebeurt het
snelst tijdens het laden van koude
accu's. Bij lagere temperatuur moet men
dus uitkijken. Kennelijk gaat de opname
van gasvormig zuurstof door koud
electrolyt slechter dan door warm
electrolyt.

Overigens bepaalt de mate waarin de
accu warmte kwijt kan, hoeveel stroom
er kan lopen op het eerder genoemde
punt van 95% van de ladings toestand.
Bij een dik ingepakte accu is het niet
raadzaam om boven de door de fabrikant
aangegeven laadstroom uit te gaan. Bij
een goed gekoelde accu kan men rustig
tot het vijfvoudige gaan zonder dat er
iets vervelends gebeurt.

5) Gasdiffusie

Ook hier is sprake van verlies van het
watercomponent uit het electrolyt. In
een gasdichte accu is altijd gasdruk
aanwezig. Als hij warmer is dan de
omgeving, heerst er binnenin een hogere
waterdampdruk dan erbuiten. Altijd is
er zuurstof onder druk aanwezig. Soms
is er zelfs waterstofgas onder druk
aanwezig.

Het mag bekend zijn dat er geen pakking
is die volledig afsluit. Een gevolg
daarvan is, dat er altijd waterdamp,
zuurstof en soms waterstof, molecuul na
molecuul langs de dekselpakking of via
het veiligheids ventiel ontsnapt. Bij
de ene accu gebeurt dit sneller dan bij
de ander. Dit verschijnsel heet
'gasdiffusie' en in een jaar of tien
merken we de gevolgen van het
uitdrogende electrolyt; de accu is
verouderd.

6) Het ompolen van de accu

Dit kan het gevolg zijn van een
aansluit fout, maar komt vaker voor bij
accu's die deel uitmaken van een serie
schakeling van accu's. Als in zo'n
serie schakeling een accu eerder leeg
is dan de anderen, dan loopt de ontlaad
stroom van de andere accu's in de
verkeerde richting door de te vroeg
ontladen accu. Het gevolg is dat er
waterstofgas gaat ontstaan aan de
nikkelanode.

De fabrikanten brengen een beetje
Cadmium Hydroxide aan in de nikkelanode
als bescherming tegen ompolen, maar als
ook dit omgevormd is, begint de vorming
van waterstofgas.

CITAAT

We citeren uit het General Electric
Nickel Cadmium Handbook:

De grootte van de negatieve
klemspanning van de omgepoolde accu
hangt af van het feit tot hoever de
ontlading wordt doorgezet. De spanning
ligt meestal tussen 0 en -0.4 V,
afhankelijk van welke elektrode
omgepoold is. Doorgaan met de
omgekeerde lading zal ook het ompolen
van de andere elektrode veroorzaken en
de spanning zal verder dalen tot
ongeveer -1.4 V.

Elke elektrode die omgepoold is begint
gas te ontwikkelen. Aan de nikkelanode
ontstaat waterstofgas en aan de Cadmium
elektrode ontstaat zuurstof. In een
gasdichte accu zal gewoonlijk de
nikkelanode het eerst omgepoold worden.
Daarom zal er waterstofgas ontstaan als
de klemspanning tussen 0 en -0.4 V
ligt.

Er vindt slechts een beperkte en
langzame recombinatie van de waterstof
met de zuurstof plaats. Daarom zullen
er bij veelvuldig en langdurig ompolen
van de accu's steeds hogere waterstof
drukken ontstaan door het cumulatieve
effect. Er zal uiteindelijk gas
afblazen plaatsvinden. Dit is de reden
dat men toepassingen moet vermijden
waarbij de accu regelmatig wordt
omgepoold. Dit zal leiden tot gas
afblazen dat, als het vaak en
uitgebreid gebeurt, eventueel de
werking van de accu zal verslechteren.
(Einde citaat)

Het is duidelijk, een keertje ompolen
of verkeerd om laden, zelfs als de accu
daarbij waterstof afblaast, doet geen
kwaad. De ontstane waterstof blijft
lang als gas in de accu aanwezig; het
recombineert slecht met de zuurstof
moleculen.

B) VEROUDERING

Voor de storings oorzaak 'veroudering'
kunnen eigenlijk maar twee processen
verantwoordelijk zijn. Het eerste is de
hierboven al beschreven gasdiffusie
waardoor het elektrolyt uitdroogt.

De tweede mogelijkheid is het
uiteenvallen van de separator. Deze
bestaat uit een reep nylonvilt en
bevindt zich tussen de platen, is
doordrenkt met elektrolyt en fungeert
tevens als afstandhouder om de
positieve en negatieve platen uit
elkaar te houden. Het is helaas zo dat
het nylonvilt niet het eeuwige leven
heeft. Vooral temperaturen boven 60
graden Celsius en de aanwezigheid van
veel zuurstof in de omgeving
bespoedigen het uiteen vallen van de
separator.

Wil men lang plezier hebben van de NiCd
accu's, dan moet men niet al te vaak en
ook niet al te lang stroom door de accu
jagen als deze al volgeladen is.
Overigens hoeft men bij normaal gebruik
de eerste tien jaar niet te vrezen voor
het uiteenvallen van de separator.

C) LOSGERAAKTE VERBINDINGEN

De derde en laatste blijvende storings
oorzaak betreft de losgeraakte
verbindingen. Daarmee bedoelen we niet
de externe verbindingen tussen de
accu's onderling, maar de interne
stripjes die de verbinding vormen
tussen enerzijds de negatieve plaat en
het huisje en anderszijds de positieve
plaat en het afsluit deksel. Sporadisch
komt het voor dat de fabrikant de zaak
niet goed gepuntlast heeft, maar in
vrijwel alle gevallen is de gebruiker
zelf de schuldige. Een serie schakeling
van accu's is namelijk in staat een
dermate grote kortsluit stroom te
leveren, dat deze inwendig de aansluit
strippen van de platen doorsmelt.

Het klink ongelooflijk, maar 10 stuks
500 mAh accu's (penlight cellen)
leveren een kortsluit stroom van zeker
80 A. Zijn deze accu's extern door
strippen verbonden, dan is de fabrikant
wel zo wijs geweest deze zo dun te
maken dat die het eerst doorsmelten.
Bovendien begrenst de totaal weerstand
van de externe strippen de kortsluit
stroom. Zitten de accu's echter
kop/staart in een houder gemonteerd,
dan is deze begrenzende factor
weggevallen en zijn bovengenoemde
waarden mogelijk. Bij het ene fabrikaat
vlugger dan bij het andere. Men kan de
schade vaststellen door het feit dat de
accu volkomen 'open' ligt en geen
laadstroom meer aanneemt.

Het is dus zaak, vooral bij serie
schakelingen van accu's, geen
kortsluiting te veroorzaken. Denk
daarbij ook aan het gevaar voor het
ontstaan van BRAND!! (Einde deel 1)

