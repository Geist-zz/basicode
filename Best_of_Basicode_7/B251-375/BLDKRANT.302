302, maa 26 mrt '90

BANKEN VERDOEZELEN EXPERTSYSTEMEN

Duitse banken proberen te verbergen dat
ze de adviezen aan hun klanten
simpelweg aflezen van computerschermen
en niet voor ieder geval menselijke
deskundigen met jarenlange ervaring
inschakelen. Buiten de bankwereld is
men er overal juist trots op met expert
systemen te werken, ook al verdienen de
gebruikte computer programma's die
benaming vaak niet.

Dit zijn uitkomsten van een
inventarisatie van het gebruik van
expert systemen in West Duitsland,
uitgevoerd door de Universiteit van
Dortmund. Van 1500 expert systemen
bleek ongeveer een kwart ook in de
Bondsrepubliek ontwikkeld. Veel
systemen zijn eeuwige prototypes: de
ontwikkeling ervan is afgesloten, maar
ze slagen er niet in door te dringen
tot de echte praktijk.

CONFIGURATIESYSTEMEN

In Duitsland is de industrie de
grootste gebruiker. De expert systemen
daar dienen vooral om de componenten
bij elkaar te zoeken die nodig zijn om
complexe installaties samen te stellen.
Zulke programma's heten configuratie
systemen. Na de industrie komen banken
en verzekerings maatschappijen op de
tweede plaats. Ook militaire expert
systemen zijn waarschijnlijk talrijk,
maar de Dortmundse onderzoekers hebben
daar weinig zicht op kunnen krijgen.
(Aldus Pim van Tend)

VERLIES VOOR JESSI

De 'Joint European Submicron SIlicon'
groep (JESSI) heeft een gevoelig
verlies geleden met de dood van de
Nederlandse voorzitter ir Cornelis
Krijgsman. JESSI is de organisatie die
probeert de chip-techniek in Europa te
bundelen om de achterstand die er is op
de V.S. en Japan in te lopen.
Organisaties als IBM, Philips, Siemens
die chips ontwerpen is gevraagd de
inspanningen te bundelen.
Krijgsman is 60 jaar geworden. Hij was
als elektrotechnisch ingenieur
afgestudeerd in Delft en werkte bij
General Electric, Philips Data Systems
in Apeldoorn en later bij Elcoma in
Eindhoven. Vanuit Philips ging hij over
naar de JESSI organisatie in juli '89
met als inbreng zijn kennis van vele
jaren van de micro elektronica.
Krijgsmans voorzitterschap wordt
waargenomen door de vice-president R&D
van SGS-Thomson, de Italiaan Paletto.

UoSAT-OSCAR 15

Het onderzoeksteam in het Stanford
Research Institute in California is er
op 10 en 11 maart in geslaagd local
oscillator signalen van OSCAR 15 te
ontvangen met behulp van hun 50 m grote
parabool-antenne. Daarvoor waren een
uiterst nauwkeurige timing en vele uren
van signaal-processing nodig. Men is er
nu zeker van dat de ontvangers in de
satelliet nog funktioneren. Nu wil men
gaan proberen dezelfde signalen te
ontvangen op tijdstippen waarop de
satelliet zich in de schaduw van de
aarde bevindt. Als de signalen dan nog
aanwezig zijn, weet men zeker dat de
batterijen in de satelliet niet defekt
zijn. Verder wil men een kommando
ontvanger in de satelliet omschakelen
naar een andere frekwentie door middel
van kommando's vanuit het kommando
station in Surrey. Als dan de local
oscillator van de kommando ontvanger
inderdaad van frekwentie verandert,
weet men zeker dat het kommando systeem
in de satelliet ook nog goed
funktioneert. Bovendien kan het
kommando station in Surrey dan een
ander uplink systeem gebruiken, waarmee
men de satelliet misschien beter kan
bereiken. Zo wil men stap voor stap
nagaan wat de status van de
boordsystemen van OSCAR 15 is. Een en
ander zal echter nog geruime tijd in
beslag gaan nemen. (Aldus Nico Janssen,
PA0DLO)

TOEKOMSTPLANNEN MIR

Voor de MIR missie, die thans aan de
gang is (de z.g. 6de expeditie) staat
het ontvangen en in bedrijf stellen van
de Module-T, de Kristall, op het
programma. De t.n.t. niet gewijzigde
briefing gaf als startdatum 30 maart
1990 en koppeling met MIR 6 april 1990.
V.w.b. de start is het dus kort dag,
maar Moskou blijft tot op heden in alle
talen zwijgen over deze operatie.

Het is nog steeds niet bekend wat men
gaat doen aan de losgeraakte thermische
bedekking van de Landings Module van de
Soyuz-TM9. Voor het koppelen van de
Kristall moet de S-TM9 terug naar de
Kvant-1 achterste koppelpoort en of men
deze vlucht waagt met die losse
thermische bedekking is de vraag. Een
ruimte wandeling aan de buitenzijde van
de S-TM is een moeilijke operatie, want
men heeft daar geen houvast. (De andere
delen van het MIR complex zitten vol
met leuningen om r/w-en mogelijk te
maken.)

RADIOVERKEER

Nu het complex weer in de vroege
avonduren overkomt is er weer op 2 of 3
doorgangen radioverkeer te ontvangen.
Hieruit viel over de plannen voor de
naaste toekomst niets af te leiden. De
afgelopen dagen werd er alleen maar
gesproken over het laden van software
in de boordcomputer voor de orientatie
van het station. Deze computer stuurt
de werking van de girodyna's, die de
stand van het station regelen. De
codenaam voor de Telemetrie van deze
girodyna's is 'Simvol' en hiernaar
wordt vaak verwezen.

AMATEURVERKEER MIR BEMANNING

Op 19 maart 1990 gaf TsUP aan de
kosmonauten het verzoek door om tijdens
een omloop over de V.S. contact met een
of meer radio amateurs daar op te
nemen. Sprake was van WA4XS
(onduidelijk), maar ook van WA4SIR, Ron
Parise. Dit is een payload specialist,
die eind april 1990 mee zal gaan met de
Shuttle missie, 35, Columbia, en vanuit
de Columbia ook radio amateur werk
doen. Het ligt in de bedoeling van NASA
om enkele vensters te berekenen, waarin
MIR en Columbia contact met elkaar
kunnen maken. (Dat had ook gekund met
MIR en Atlantis enkele weken geleden,
maar dat was een militaire missie. Die
missie is mislukt, want de losgelaten
spionage satelliet is in stukken
gebroken en deze storten binnenkort
neer!). Helaas komt Columbia niet hoger
dan 28.5 gr. NB, zodat QSO-s tussen MIR
en de Shuttle hier niet hoorbaar zijn.

Er zijn berichten, dat U6MIR (Solovyov)
en U7MIR (Balandin) al op enkele
frequenties in de 145 mc hebben
gewerkt. Zij zijn gehoord door G3XSD op
145.500 mc. De gebruikte frequenties
zijn niet zeker. Buiten deze frequ. is
ook verkeer op 145.550 mc mogelijk.
Volgens TsUP is radioverkeer mogelijk
na 1800UTC. Rapporten aan: UW3MX,
Postbox 679, 107207 Moscow, U.S.S.R.

Tijdens overkomsten heb ik ook de
145.500 mc mee laten lopen. Niets
gehoord. Ook Amsat-UK wil graag
rapporten voor coordinatie met
Amsat-NA. Adres: Ron Broadbent, G3AAJ,
94 Herongate Road, Wanstead Park,
London E12 5EQ, UK tel. 01-9896741 of
via Packet Radio.

ZOMERTIJD

De Moskouklok is ook 1 uur vooruit
gezet, zodat het verschil voor ons met
Moskou 2 uur blijft (Msk dus nog 2 u.
eerder). T.o.v. UTC verschillen wij nu
2 uur (UTC 2 uur later). De klok a.b.
van MIR is NIET veranderd. Deze blijft
3 uur voorlopen op UTC en 1 uur op ons.
(Vooral bij persberichten goed
opletten, er worden veel 'tijdfouten'
gemaakt.)
Chris v.d. Berg, NL-9165/A-UK3202

'OP WEG NAAR MARS'

Dit is de titel van de diavoorstelling
die Piet Smolders, hoofd van het Artis
planetarium, op dinsdagavond 3 april
zal verzorgen.

Zowel in de Verenigde Staten als in de
Sovjet Unie worden momenteel concrete
plannen gemaakt voor het volgende grote
avontuur van de mensheid: een bemande
reis naar de planeet Mars. Dit
avontuur, te ondernemen rond het jaar
2015, is echter van een heel ander
kaliber dan een reis naar de maan: de
Apollo- astronauten deden er drie dagen
over om hun doel te bereiken, een reis
naar Mars zal echter een maand of acht
vergen. 'Uit en thuis' zullen er
ongeveer twee jaar mee gemoeid zijn.

Piet Smolders zal zijn verhaal
illustreren met een groot aantal nieuwe
dia's, zowel van Russische als van
Amerikaanse oorsprong.
Dezelfde avond zal, traditiegetrouw,
ook aandacht worden besteed aan
sterrenhemel van de maand april.
De avondvoorstelling begint om 20.00
uur. Het planetarium, aan de Plantage
Kerklaan in Amsterdam, is open om 19.30
uur. De entree bedraagt f 9,00 per
persoon.

LID WORDEN VAN HOBBYSCOOP?

Naar aanleiding van de enorme vraag
naar de jubileum Beeldkrant 300 en een
andere, steeds terugkerende vraag 'Kan
ik lid/abonnee worden van Hobbyscoop?'
overwegen wij om een abonnement in te
voeren op de NOS-Hobbyscoop Beeldkrant.
Zoals u weet kent de NOS geen
lidmaatschappen. Er is dus ook geen
programmablad waar wij een vaste
rubriek in zouden kunnen krijgen.
Gelukkig heeft Hobbyscoop 'Radiotekst'
uitgevonden. Een manier om ongelofelijk
veel gegevens in korte tijd over te
brengen. Dat gebeurt via de befaamde
Beeldkrant die ook op heel veel scholen
en instituten circuleert. Door mensen
opgevangen, geprint en gekopieerd voor
verspreiding. Veel mensen schrijven ons
echter dat zij graag van ons de
Beeldkrant regelmatig zouden willen
ontvangen omdat zij hem niet kunnen
lezen (geen computer thuis) of omdat
zij wel eens een uitzending missen en
daarmee veel gegevens over ruimtevaart,
computers en communicatie kwijt zijn.
Uit ons bulletin board (waar u recente
kranten altijd uit kunt ophalen) blijkt
ook dat er levendige uitwisseling is
rond oude Beeldkranten omdat men graag
zijn 'verzameling' compleet heeft.

SPECIALE UITVOERING

Hobbyscoop beschikt over een speciale
uitvoering van de Beeldkrant die op
zeer verdienstelijke wijze (dank
Reiner) in Desk Top Publishing wordt
gestoken. Er staan afbeeldingen in en
heuse koppen en het oogt aanzienlijk
fraaier dan via de radio mogelijk is.
Dat komt omdat daar alleen de kale
ASCII-file wordt overgezonden. Die
uitvoering zou bijzonder geschikt zijn
om wekelijks te versturen (twee nummers
tegelijk in verband met de portkosten).
Aan het dupliceren en versturen zijn
nogal wat kosten verbonden, die
absoluut niet voor rekening van
Hobbyscoop kunnen komen. Mogelijk dat
een apart stichtinkje zich met de
abonnementen en het versturen kan bezig
houden. Een voorlopige schatting leert
dat zoiets vermoedelijk een tientje per
maand zou gaan kosten. Wilt u eens
laten weten wat u daarvan vindt?

Hobbyscoop voor meer service!

GRATIS PROEFNUMMER RAM

Veel scanner- en zend- en luisternieuws
ontlenen wij aan Radio Amateur Magazine
van onze medewerker Willem Bos. (Willem
werkte al voor Hobbyscoop voor het blad
gesticht werd). In samenwerking met RAM
daarom onderstaande bon voor Hobbyscoop
luisteraars die ook wel eens een
compleet uitgewerkte test willen lezen.

===================
Aan: NOS-HOBBYSCOOP

Gratis proefnr. RAM

Postbus 1200
1200 BE   Hilversum
===================

