256, woe 04 okt '89

MIR NIEUWS

De 143.625 mc is nog steeds in gebruik
voor het radioverkeer tussen TsUP en
MIR. Zoals voorheen begint de
verbinding tussen het grondstation
Yevpatoriya als de overkomst over ons
land half voorbij is. Yevpatoriy, op de
Krim, relayeert het radioverkeer van en
naar het bij Moskou gelegen TsUP. Tot
de terugkeer van de voorlaatste
bemanning (Volkov, Krikalyov en
Polyakov) op 27 april '89 werd het
radioverkeer ook in de eerste helft van
de overkomst hier op de 143.625 mc
afgewikkeld. Dit gebeurde via het bij
Gibraltar gelegen volgschip Kosmonavt
Vladimir Komarov. Dit schip ligt daar
nu niet. De K.V.K. was wel aan
vervanging toe en ik had gehoopt, dat
zij zou worden afgelost door de
gloednieuwe Nikolay Pilyugin. Helaas,
dat mocht (nog) niet zo zijn. Hiervoor
zijn n.a.w. 2 redenen: bezuinigingen en
het goed functioneren van een T.D.R.
satelliet (geostationair boven
Westelijk Halfrond). Voor luisteraars
hier is het wegvallen van dat schip een
gemis, want zowel het verkeer via dat
schip en een Molniya sat. als de
gesprekken met de leden van het
ruimtevaartteam aan boord (de
'expeditie') leverden altijd veel
informatie op. Wel zetten de
kosmonauten vaak de zender al open als
MIR nog in het Westen zit. Vooral op de
overkomsten vandaag was veel
'uplink-verkeer' hoorbaar (omroep, en
Engels telefonie - politie, luchtvaart
etc.) Er is nog een verandering. Vaak
gebruiken de kosmonauten een andere
zender, die op 143.621 mc is afgestemd.
De telemetrie, die voorheen op de
166.125 mc doorkwam, is verschoven naar
166.130 mc. Ook zijn de TLM ratels nu
vaak over het hele spectrum tussen
166.122 en 166.155 mc hoorbaar. Ook in
de 165 mc (rond 165.870 mc) zit een TLM
piek.

DRUKKE BAASJES

Uit het radioverkeer blijkt, dat de
kosmonauten een enorm zwaar programma
afwerken: zij hebben nogal wat te
repareren. De onderdelen en te
vervangen apparatuur zijn aangevoerd
met de nog aan MIR vastzittende
Progress-M1. Ook is er veel hardware
meegekomen bestemd voor het verbeteren
(moderniseren) van het computer-
systeem. De te vervangen 'units' moeten
op verschillende plaatsen worden
aangebracht, zowel in het Basisblok als
in de Kvant module.

Af en toe bleek het vele werk en het
zich als 'eekhoorns heen en weer
bewegen' (my rabotali kak belki) zelfs
tot wat irritatie te leiden en eenmaal
was Serebrov echt boos. Af en toe zijn
er ook wat huishoudelijke probleempjes:
de waterkwaliteit, de temperatuur en
het functioneren van het toilet, maar
Viktorenko en Serebrov blijken de zaak
goed onder controle te hebben. Er wordt
ook nogal wat gedaan aan het
astrofysische werk vanuit de Kvant
module. Tijdens de omlopen vandaag leek
het erop of men de (gedeeltelijk)
vernieuwde computer al losliet op het
'astrofysische werk'.

INTERVIEW YELTSYN

Tijdens overkomst in oml. 20777 op 1
okt. 1989 (1626-1627UTC) was op de
achtergrond hoorbaar, dat -naw via de
TDRS- het interview, dat Yeltsyn in
New-York heeft gegeven, door de
kosmonauten werd beluisterd. Even leek
het erop dat zij naar Vrij Europa of de
Stem van Amerika luisterden. Het
interview werd echter geleverd door
TsUP. Het was nog niet geheel af en
TsUP beloofde de rest de volgende dag
te relayeren.

PERS EN RADIO

Het wekelijkse gesprek van een
correspondent met de kosmonauten zal
voorlopig worden gevoerd door de
bekende journalist Bezhayev. De
journalist die dit tot nu toe deed is
ziek. Een der vragen waarmee Bezhayev
begon was naar de mening van de
kosmonauten over de behandeling van de
post 'ruimtevaart' in de Opperste
Sovjet. Viktorenko hield zich wat op de
vlakte: bezuinigingen wilde hij niet,
maar voor het overige wilde hij de
'stukken' bestuderen. Serebrov kwam
regelrecht voor zijn mening uit: er
moet meer aan de ruimtevaart worden
besteed, omdat het westen immers op dit
gebied veel meer uitgeeft dan de S.U.
Chris van den Berg, NL-9165/A-UK3202.

SCHENKING VERON AMSTERDAM

De Amsterdamse afdeling van de VERON
maakt regelmatig gebruik van
Hobbyscoop's Beeldkrant bij het
samenstellen van de uitzendingen van
afdelings centrum PI4RCA. PI4RCA zendt
ook wel eens Basicode programma's uit,
die men van Hobbyscoop overneemt.
Als blijk van dank heeft de Amsterdamse
afdeling, via secreatris H. Poort,
laten weten een gift van f 100.- aan
het NOS repeaterfonds te willen
schenken. Met name omdat veel amateurs
-aldus de secretaris- gebruik maken van
de 70 cm phone-repeater in de regio op
430.125 MHz (1,6 MHz shift).
Sympathiek gebaar. Mogelijk vindt het
navolging. Het gironummer van het
repeater fonds is 1417 van NOS-radio in
Hilversum. Inmiddels profiteert de hele
regio ook van het packet interlink
station tussen Hilversum naar alle
windstreken: ESA in Noordwijk, VRZA in
Apeldoorn, Zaltbommel en de
Flevopolder.

AUDIO TIJDSCHRIFT

Speciaal voor de audiofiel en de mensen
die zich beroepshalve met geluid en
geluids- registratie bezighouden is er
een nieuw tijdschrift verschenen. Het
heet 'Pro Audio', een uitgave van
ConTekst Publishers, Postbus 606, 3430
AP in Nieuwegein.
Achter deze organisatie staan twee
vakmensen op het gebied van geluid,
Peter van Willenswaard en
hoofdredakteur Hans Beekhuyzen. Beide
namen doken al regelmatig op in
allerhande tijdschriften, speciaal waar
het ging om testen van geluids-, maar
soms ook computer apparatuur. Deze
testen laten de heren niet liggen, maar
in het eigen tijdschrift 'Pro Audio'
zal men de zaken op geluidsgebied toch
op een (nog) technischer wijze
aanpakken.

Op dit moment zijn twee afleveringen
van 'Pro Audio' verschenen. De eerste
had als thema de twee-spoor
(professionele) taperecorder. Daarin
beschreven de Otari MX-55 DE, de Revox
C270, Studer A807 en Tascam ATR-60. In
het tweede nummer is het thema Nagalm.
Afgezien daarvan een artikel over
'Nieuwe zeezenders op komst', van de
hand van media journalist Dick
Versteeg.

WELKE GIDS HIFI & VIDEO

Voor f 4,95 is een nieuwe Welke-gids
verschenen met als onderwerp HiFi, TV &
Video. De gids die in elke kiosk te
koop is geeft een inleiding op en een
overzicht van allerhande nieuwe
geluids- en beeld- apparatuur.
Onderwerpen zijn: Tuners, veelzijdige
signaalbronnen, cassettedeck nog altijd
in de belangstelling, bandrecorders
zijn er nog, de platenspeler blijft
waardevol, receivers sparen ruimte,
hifi- geluid op de videorecorder,
camcorders, hoofdtelefoons en enig
inzicht in het satelliet gebeuren.
De gids is samengesteld door vakmensen
als Hans Goddijn en Ronald Blankestein
en omvat een hele reeks vergelijkings
tabellen. En dat voor betrekkelijk
weinig geld.

NIEUW: PC-NETWERK

VNU Business Publications in Amsterdam
is met een nieuw tijdschrift gekomen:
PC-Netwerk. Het tijdschrift wordt
viermaal per jaar gratis aan de
abonnees van Telecom Magazine
verstrekt. Project redakteur is Dirk
Ringenoldus, die van Personal Computer
Magazine (PCM) komt.
Van hetzelfde blad is ook Jan Jacobs
afkomstig die samen met de al eveneens
van PCM afkomstige redakteuren Mat
Heffels en Wouter Hendrikse een ander
tijdschrift over hetzelfde onderwerp
heeft opgestart. Jan Jacobs is
hoofdredakteur, beide andere heren zijn
de uitgevers van het Nederlandstalige
netwerktijdschrift LanMagazine.
PC-Netwerk heeft als ondertitel
'Dossier voor LAN-management'. Zijn de
oude collega's nu concurrenten
geworden?

DELFTS BLAUW

Een groot aantal 'automatiserings'-
projecten mislukt of de bedragen die
nodig zouden zijn om het project toch
te doen slagen zijn aanzienlijk hoger
dan bij de aanvang was aangenomen. De
magneetkaart voor het openbaar vervoer
was hier een aardig voorbeeld van.
Aangevangen werd met een raming van 100
mln, toen echter bleek dat het project
meer inhield dan alleen kaartjes voor
de passagiers en ontwaardingskastjes op
bus, tram, metro en NS-perron zoals de
gehele financiele afwikkeling werd de
zaak bijgesteld op 300 mln. Onlangs
werd het project afgeblazen toen werd
gevreesd dat het wel 450 mln zou gaan
kosten.

Het werd er in 's-Gravenhage niet
rustiger op. Afgelopen donderdag immers
werd het Nederlandse volk door het
'Platform Computercriminaliteit' van
het Ministerie van Justitie via het
programma 'Opsporing Verzocht' massaal
en nadrukkelijk gewaarschuwd voor het
13 Oktober virus. Of was het nu het
-mogelijk- kwaadaardigere 12 Oktober
virus (Datacrime II)...

In ieder geval werd de argeloze burger
na overvallen op geldlopers en
tijd-van-delict bepalende
studentenverenigingen (Toen was een van
de studentenverenigingen 'van' de TUE
op deze weg met een ontgroening bezig)
geconfronteerd met een warrig verhaal
over computervirussen en dat het
beestje van 12/13 Oktober wel heel
lastig is en allerlei informatie
wegmaakt.

Het virus is blijkbaar zelfs zo gemeen
en wijd verspreid dat het Platform
Computercrimi het nodig vond om een
schijfje met anti-virus software te
gaan verspreiden (op 3.5 inch of 5.25
inch formaat) tegen bijplakking van F
5,- extra aan zegels op een aan het
platform geadresseerde briefkaart.
Menige computerclub zal moeilijk onder
deze prijs kunnen werken. De vraag is
natuurlijk in hoeverre deze actie
gesponsord is en wat het platform met
alle verkregen adressen doet.

In ieder geval had vrijwel niemand
kunnen verwachten dat de
computervirussen -mogelijk- dankzij de
vele PC-prive projecten tot zo'n
maatschappelijk gevaar konden
uitgroeien dat berichtgeving in een
programma als 'Opsporing Verzocht' er
aan te pas zou moeten komen...
[WOEF]

P.S. 1. (van Thijs:) Eigenlijk zou deze
Beeldkrant gevierd moeten worden..
P.S. 2. (van ons:) Voor de volledigheid
nog even het adres:
Platform Computercriminaliteit,
Postbus 90800,
2509 LV 's-Gravenhage.
Uw briefkaart moet wel uiterlijk op
vrijdag 6 oktober bij het Platform
binnen zijn.

Volgende week komen we terug op dit
momenteel zeer actuele onderwerp.

