290, maa 29 jan '90

PC RAI 90 VOORLOPIG VAN DE BAAN

De Personal Computer RAI 90 gaat
vooralsnog niet door. Hiertoe heeft
organisator RAI Gebouw BV vorige week
besloten. Volgens de RAI was er van de
kant van de exposanten onvoldoende
belangstelling, waardoor de
representativiteit van het evenement
onvoldoende gewaarborgd was en het niet
verantwoord leek grote aantallen
bezoekers aan te trekken. Recente
ontwikkelingen in de computer branche,
op grond waarvan met name grote
bedrijven van deelname afzagen, hebben
mede tot dit besluit geleid.

De Personal Computer RAI richt zich
vooral op de zakelijke gebruiker van de
personal computer, bv. in het midden-
en kleinbedrijf. Volgens potentiele
deelnemers aan het evenement biedt de
jaarlijkse Efficiency Beurs vooralsnog
voldoende mogelijkheden om deze
doelgroep te bereiken. De
hobby-gebruiker van de personal
computer wordt bereikt middels de
Firato, die ook dit jaar in de RAI
plaatsvindt.

Met de PC RAI 90 komt ook CO '90,
vakbeurs voor computer opleidingen, te
vervallen.

ORIENTATIECURSUS INFORMATICA

In navolging van de gemeente
Haarlemmermeer heeft de gemeente
Amsterdam besloten de Stichting Vrouwen
en Informatica de opdracht te geven een
orientatiecursus voor vrouwelijke
leerkrachten in het basisonderwijs te
ontwikkelen en uit te voeren. Er is een
subsidie verstrekt voor de uitvoering
van twee cursussen, ofwel er kunnen 20
cursisten geplaatst worden. Dat er
vanuit het veld een grote behoefte is,
blijkt wel uit het feit dat er 175
aanmeldingen zijn binnengekomen. De
werving betreft alleen het openbare
onderwijs.

GROTE STIMULANS

Zoals bekend zullen binnenkort
computers in het basisonderwijs
ingevoerd worden. Een gunstige
ontwikkeling. Immers, hoe later de
leeftijd waarop meisjes met informatie
technologie (IT) in aanraking komen,
hoe meer kans dat er allerlei
weerstanden tegen het gebruik van IT
ingesleten zijn. Dit is jammer omdat
aan IT voor zowel mannen als vrouwen
leuke en fascinerende kanten zitten.
Juist omdat vrouwen zich in hun vrije
tijd minder met informatie technologie
bezig houden, is de kans groot dat het
veelal mannelijke leerkrachten zullen
zijn, die meisjes voor het eerst kennis
laten maken met IT. Voor de
beeldvorming over IT is het voor
meisjes en jongens juist zo belangrijk
dat vrouwelijke leerkrachten de
leerlingen kennis laten maken met IT.
Daarom moeten ook de vrouwen zich laten
opleiden.

Stimulerende maatregelen blijken effect
te sorteren. Er is al vaak gebleken
dat, wanneer je speciale activiteiten
voor vrouwen organiseert, het storm
loopt. Kortom, een prima initiatief van
deze twee gemeentes. Een initiatief dat
navolging verdient! Voor de
leerkrachten in de gemeente Amsterdam
is te hopen dat het geld alsnog
beschikbaar komt om ook de overige 155
vrouwen deze extra stimulans te geven.

DERDE RUIMTEWANDELING MIR-BEMANNING

Op 26 jan. '90 tussen 1300 en 1615UTC
maakten de MIR-kosmonauten hun 3de r/w.
Zij verlieten het complex voor het
eerst via de luchtsluis en het grote
luik van de Module-D (Kvant-2). Hun
ruimtepakken waren van een nieuw type
en deze zijn in staat de kosmonauten 6
uur lang autonoom in de ruimte te laten
werken. Dit type zal ook worden
gebruikt tijdens r/w-en met de
ruimtescooter SPK.

Buiten het autonome leefsysteem is ook
directe communicatie met een T.D.R.S.
mogelijk. Dit werd tijdens deze r/w
beproefd. Sprake was van een verbinding
via Antares los van het radio- systeem
van de MIR. Voor alle zekerheid liet
men dit ook meelopen. Er waren met de
ontvangst -ook van de kosmonauten
onderling- wat problemen. Mogelijk
heeft men daarom de duur van de r/w met
1,5 u. bekort.

ACTIVITEITEN

Tijdens de ruimtewandeling werd het
volgende gedaan:
1. het beproeven van de nieuwe pakken.
(Over de communicatie werd tijdens de
overkomst in oml. 22600, 1457UTC,
gerapporteerd; over andere zaken, o.a.
een knellende handschoen, later.)
2. het plaatsen van een T.V.-camera op
een draaibaar platform. De camera is
bestemd voor ecologische waarnemingen
en kan regelrecht vanaf de aarde worden
bediend. Voor het richten is hetzelfde
systeem toegepast als tijdens het Vega
(Venus/Halley) project).
3. het aan de buitenzijde van de
Kvant-2 plaatsen van enkele te
bestuderen materialen.

Toen de MIR weer overkwam (oml. 22601,
1631UTC) waren Viktorenko en Serebrov
weer terug a/b MIR. Tijdens de
vacuumstatus van de luchtsluis werden 2
andere ruimtepakken getest. Zij waren
dus geactiveerd en voor mensen, die TV
beelden zagen, leek het alsof er 4
kosmonauten bezig waren. De duur van de
r/w was 3 u. en 2 min. (Plan was dus
4,5 u.)

Volgende ruimtewandeling: begin
februari '90 met de SPK
(ruimtescooter), eveneens via de
vandaag gebruikte luchtsluis.

PLANNEN NAASTE TOEKOMST

Lancering Soyuz-TM9 met aflossers op 11
febr. 1990; terugkeer Viktorenko en
Serebrov met Soyuz-TM8 op 19 febr. '90
(men viel dus weer terug op eerdere
planning).

Aflossers: 1ste bemanning: Solovyov,
A.Ya. (commandant, veel ervaring) en
Balandin, A.L. (boordingenieur, zonder
ervaring.) 2de bem: Monakov, G.
(commandant, nieuweling) en Strekalov,
G. (boordingenieur, ervaren
ruimtevaarder).

De lancering van Module-T (Kvant-3) is
gepland voor eind maart '90; koppeling
met MIR begin april '90.

VERHOGING OMLOOPBAAN

De nieuwe gyrodina's op de Kvant-2
geven zoveel stabiliteit, dat het met
de motoren van de Progress-M2 verhogen
van de baan verantwoord werd geacht.
Dit is dan ook enkele malen gebeurd,
o.a. tussen 16 en 17 jan. en op of vlak
na 18 jan. '90. Het perigeum is nu 399
KM.

Chris v.d. Berg, NL-9165/A-UK3202.

LANCEERDATUM ARIANE V36

Na het succes van Ariane vlucht 35, met
aan boord een groot aantal satellieten
voor radio- zendamateurs (de UoSats en
MicroSats) heeft Arianespace de
lanceerdatum aangekondigd van vlucht
36. Deze staat gepland voor de nacht
van 22 op 23 februari a.s., tussen
11:17 en 00:05 UTC (tussen 00:17 en
01:05 uur Nederlandse tijd).

Met behulp van een Ariane 44L raket
zullen dan twee telecommunicatie
satellieten in een geostationaire
omloopbaan worden gebracht:
1) de BS-2X, een omroep satelliet met
een lanceer gewicht van 1250 kg,
gebouwd onder de verantwoordelijkheid
van de GE Astro Space Division (USA) in
opdracht van de Japanse PTT.
2) de Superbird B, een telecommunicatie
satelliet met een lanceer gewicht van
2350 kg, gebouwd door Ford Aerospace
(USA) voor de Japanse Space
Communications Corporation.

DAT-RECORDERS ALSNOG OP DE MARKT

In Japan beginnen vanaf maart de eerste
afleveringen van digitale
cassetterecorders (DAT) die zijn
uitgerust met het Serial Copy
Management System, een anti-kopieer
chip. Sony, JVC en Matsushita komen
volgens Japanse kranten met recorders
die 1 enkele digitale kopie en twee
analoge kopieen kunnen maken. Hitachi,
Pioneer, Toshiba en Kenwood volgen in
mei. Philips zal tijdens de Firato
'vrijwel zeker' een Marantz en een
Philips deck introduceren, maar
benadrukt het 'niche-karakter' van het
produkt. De prijs ligt tussen f2000 en
f2500.

TE LAAT

Daarmee is er na de zomer van 1989,
waarin platenindustrie en fabrikanten
een moeizaam SCMS-compromis
overeenkwamen, voor het eerst weer echt
beweging op het DAT-front. Ter
herinnering: de eerste DAT's werden al
in de zomer van 1986 aan de pers
getoond. De consensus onder de
fabrikanten lijkt te zijn dat er van
een massamarkt geen sprake meer kan
zijn. De bodemprijs van de DAT wordt op
een termijn van vier jaar geschat op
f1000, te hoog voor de modale
consument. Bovendien is de wisbare
compact disc al klaar, maar wordt niet
op de markt gebracht, om consumenten-
onrust te voorkomen. Philips verklaart
publiekelijk de DAT alleen nog als
'high end' produkt te zien.

DOLBY-S ALTERNATIEF VOOR DAT?

De massamarkt lijkt eerder bediend te
gaan worden door de eerste generatie
Dolby-S analoge cassettedecks, die met
dit elektronisch circuit een geluids
kwaliteit bereiken die vergelijkbaar is
met die van de compact disc. Pioneer,
Denon, Teac en Harman Kardon hebben
decks aangekondigd.

De voordelen van Dolby-S zijn
duidelijk: het cassettedeck is met meer
dan 100 miljoen stuks wereldwijd het
meest populaire audio-apparaat. De
gemiddelde bezitter beschikt over
vijftig tot zestig cassettes die gewoon
bruikbaar blijven. Het medium hoeft
zich dus niet meer, zoals de DAT, te
bewijzen. Analisten verwachten dat
Dolby-S binnen drie jaar voor f700 in
de winkel ligt, tegen f1500 voor een
vergelijkbare DAT-recorder op dat
moment.

Philips introduceert voorlopig geen
Dolby-S decks. Het bedrijf heeft teveel
geinvesteerd in digitale technologie om
nog met een analoge oplossing te komen,
zo stellen functionarissen.

'DEBIT-CARDS'

De Europese Commissie is voorstander
van een systeem dat de gebruiker van
een DAT-recorder bij het kopieren van
een CD verplicht om een 'debit-card' te
gebruiken. Deze kaart moet tegen een
X-bedrag worden gekocht in de
platenzaak en in de DAT-recorder worden
gestoken. Bij het maken van een
CD-kopie wordt dan automatisch een
bedrag aan royalties afgeboekt dat ten
goede komt aan de auteurs-
rechthebbenden. Met de kaart zou de
antikopieer code dan voor 1 opname
worden uitgeschakeld.

Volgens waarnemers is het vooral een
politieke uitspraak geweest, maar zij
verwachten dat een dergelijke
'debit-card' wel onderwerp van serieuze
discussie wordt bij de besprekingen
over de wisbare compact disc, die deze
maand voor het eerst in Japan zullen
plaatsvinden. Ook daar staat de
antikopieer- problematiek centraal.
(Uit: Telecombrief)

