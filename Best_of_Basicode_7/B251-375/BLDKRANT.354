354, maa 22 okt '90

JAPANS VRIENDJE

Friend 21 is de naam van een Japans
project dat ons de gebruikers
vriendelijke personal computer voor de
21-ste eeuw moet opleveren. Omstreeks
1980 begon de geschiedenis van de
personal computer met machines die
zoiets als A> op het scherm zetten,
waarna de gebruiker het verder maar
zelf moest uitzoeken. Een paar jaar
later kwam de Apple MacIntosch, waarmee
je via een muis kon aanwijzen, wat je
wilde dat er gebeurde. Deze stap
voorwaarts in gebruikers
vriendelijkheid was te danken aan de
groei van de capaciteit van de
computer. Een computer met de geheugen
omvang en de snelheid van de eerste IBM
PC kon eenvoudigweg niet zo vriendelijk
zijn.

PC-GROEI

In het Japanse project gaat men ervan
uit dat de groei die heeft
plaatsgevonden tussen 1980 en 1990 nog
flink wat verder doorzet. De
capaciteits uitbreiding tot nu toe is
gaan zitten in drie dingen. Het
kleinste deel is ten goede gekomen aan
het eigenlijke werk van de computer:
gegevens opzoeken, rekenen, sorteren en
dergelijke. Een belangrijker deel wordt
gebruikt voor de communicatie tussen
computers, voor netwerken. Het derde en
grootste stuk capaciteits uitbreiding
is besteed aan gebruikers
vriendelijkheid.

OMROEPSTER

De Japanners stellen dat over tien jaar
negentig procent van de nog verder
gegroeide computer capaciteit louter in
dienst zal staan van de gebruikers
vriendelijkheid. Daarbij zal de
computer zich niet meer als computer
presenteren, maar als iets anders
waarmee de gebruiker beter vertrouwd
is: als een krant met bladzijden die je
kunt omslaan en waarop artikelen staan,
of als een TV waarop een omroepster
aankondigt wat er het komende uur
vertoond zal gaan worden. De omroepster
kan het programma onderbreken om een
belangrijke gebeurtenis te melden,
zoals het binnenkomen van een bericht
van een andere computer.

PROFIEL

Het is de bedoeling dat de computer
geleidelijk aan een profiel opbouwt van
de gebruiker die voor hem zit. Daardoor
hoeft de gebruiker zijn wensen niet
meer zo kunstmatig exact te formuleren
als nu het geval is. Uit de wensen van
de gebruiker in het verleden leidt de
computer af wat de gebruiker nu zal
willen.

LOUTER TECHNICI

Moeten de Europeanen bij het horen van
deze plannen weer eens angstig in een
hoekje kruipen en moeten de Amerikanen
hun handen nog verder uit de mouwen
gaan steken om de Japanse dreiging het
hoofd te bieden? Dat valt allemaal wel
mee. Friend 21 is louter een zaak van
technici. Westerse deskundigen menen
dat de inbreng van psychologen,
ergonomen, marketing mensen en
dergelijke onontbeerlijk is, wil een
dergelijk project kans van slagen
hebben. Verder vragen zij zich of af
het wel zin heeft dat een computer zich
gaat vermommen als een TV. Wordt hij
daardoor werkelijk gemakkelijker te
bedienen?

JAPANS SUCCES

Bij supercomputers heeft de Japanse
industrie een leidende rol verworven:
Hitachi en Fujitsu hebben de
Amerikaanse reuzen van Cray en Control
Data verdrongen. Bij de kleinere
computers hebben de Japanners minder
succes. Unix, MS-DOS en Windows zijn
alom bekende termen van Amerikaanse
afkomst, maar van het Japanse
besturings systeem TRON zullen weinigen
ooit gehoord hebben. Japan heeft druk
meegedaan aan MSX, een poging computers
tot massa artikelen te maken, die is
weggevaagd door het PC geweld. Het
meest opvallende Japanse succes bij de
consumenten elektronica in de laatste
jaren was de walkman: niet dankzij
grootschalig onderzoek, maar door
handig inspelen op de markt.

PC-GROEI?

Tenslotte kunnen ook nog vraagtekens
worden gezet bij de apparatuur waar
Friend 21 op rekent. Voor het jaar 2000
verwacht men PC'S die tienduizend maal
zo snel zijn als de PC van 1980 en die
meer dan 1000 megabytes aan geheugen
hebben. Wil de grafiek in 2000 daarop
uitkomen, dan zouden we nu moeten
zitten op duizend maal de snelheid van
1980 en 100 megabytes aan geheugen.
Mijn PC voldoet daar niet aan,
misschien de uwe... (Technieuws Tokyo,
bewerking Pim van Tend)

TEST KENWOOD PORTOFOON

In navolging van Icom (de IC24ET) is
ook de firma Kenwood met een nieuw type
dual band FM portofoon op de markt
gekomen. Het betreft hier de TH77E,
welke kan werken op de twee meter en
zeventig centimeter amateur banden. Het
frequentie bereik is: 144 tot 146 en
430 tot 440 MHz. De prijs is nagenoeg
gelijk aan die van de Icom: f1299,--.

De portofoon ligt goed in de hand en de
afmetingen zijn prima. Het formaat is:
140 mm hoog, 65 mm breed en 35 mm dik
(inclusief de bijgeleverde batterij en
exclusief de antenne). Het gewicht is
427 gram inclusief batterij en antenne.

DISPLAY EN TOETSEN

We zien aan de voorzijde van de
portofoon een multi funktioneel liquid
crystal display (LCD) en een
toetsenbord. Per band (VHF en UHF) zijn
er aparte volume regelaars en squelch
regelaars aan de bovenzijde van de
portofoon aanwezig. Aan de linkerzijde
bevinden zich een zendtoets, een
'monitor' toets, een toets om de lamp
achter LCD en toetsenbord aan te zetten
en een aan/uit toets. Met de monitor
toets kan bij relaisbedrijf worden
geluisterd op de zendfrequentie van de
porto (en dus de ingangs frequentie van
het relais station). Het display is
goed afleesbaar en alle relevante
gegevens worden op het display getoond.
De antenne aansluiting is een standaard
BNC connector, waardoor de portofoon
simpel op een externe antenne kan
worden aangesloten.

FUNCTIES EN VELDEN

Alle toetsen op het toetsenbord worden
voor twee funkties gebruikt: om de
frequenties in te geven en om de
portofoon te besturen voor wat betreft
scannen, instellen en uitlezen van
geheugens en alle andere instelbare
mogelijkheden. Op het display is een
primair en een secundair frequentieveld
aanwezig: een voor VHF (2 meter) en een
voor UHF (70 cm). Van het primaire veld
kan de frequentie worden ingegeven door
op de ENT toets te drukken. Elke
toegestane frequentie kan nu worden
ingetoetst. Om de frequentie in het
secundaire veld te wijzigen moet eerst
de band worden omgeschakeld
(bijvoorbeeld van VHF naar UHF), waarna
de frequentie dan op de boven
omschreven wijze is in te stellen. Door
de band terug te schakelen worden
primair en secundair veld weer
omgewisseld en de gewijzigde frequentie
staat in het secundaire veld.

GEHEUGENS

De portofoon bevat 40 geheugens
(genummerd van 0 t/m 39). In elk
geheugen worden ontvang- en
zendfrequentie, duplex afstand en
sub-audio frequentie bewaard. De
geheugens blijven minimaal 5 jaar
bewaard door de ingebouwde lithium
batterij. De geheugens kunnen door
elkaar worden gebruikt voor de 2 meter
band en de 70 cm band.

ONTVANGEN

De gevoeligheid van de ontvanger is
voor beide banden prima. Bij zowel 2
meter als 70 cm kunnen waarden van
circa 0,15 uV worden verwacht bij een
SINAD waarde van 12 dB. De ontvangst
van ongewenste signalen (binnen en
buiten de band) is voor amateur porto's
goed: de onderdrukking voor deze
signalen bedraagt meer dan 60 dB. De
squelch gevoeligheid bedraagt zelfs
minder dan 0,1 uV maar dan is het
signaal nog zo ruiserig dat van goede
communicatie nog geen sprake kan
zijn...

ZENDEN

Het zender uitgangs vermogen bedraagt
op 2 meter circa 2 Watt en bij 70 cm is
dat circa 1,5 Watt (met een standaard
7,2 Volt accu gemeten). In de stand
LAAG vermogen zijn deze waarden voor
beide banden circa 0,5 Watt. De
portofoon voldoet ruimschoots aan de
eisen voor uitstraling van ongewenste
produkten. De achterzijde van de
portofoon fungeert als koelvlak van de
zender eindtrappen en is derhalve van
metaal gemaakt.

SCANNEN

Het is mogelijk om de portofoon te
laten scannen over de gehele
amateurband of een deel van de band of
de ingestelde geheugens, kortom alles
is mogelijk. Als een bepaalde
frequentie tijdens het scannen moet
worden overgeslagen is dat eenvoudig te
programmeren.

DUAL BAND ONTVANGER

Opvallend aan de portofoon is, dat het
een 'echte' dual band portofoon is, dat
wil zeggen dat het mogelijk is om
gelijktijdig op de 2 meter band en de
70 cm band te ontvangen. In de
portofoon zijn voor de beide banden
aparte ontvangers aanwezig. Verder kent
de portofoon UXU en dat wil zeggen dat
in de UHF band (70 cm) op twee
frequenties gelijktijdig kan worden
ontvangen.

TOONSLOT

De portofoon is voorzien van een 1750
Hz toonzender voor het 'openpiepen' van
amateur relaisstations (voor zover deze
nog zijn uitgerust met een 1750 Hz
toonslot) en als optie kan een
sub-audio module worden ingebouwd,
nodig voor het bedienen van een aantal
van de moderne relaisstations.
Standaard is het DTMF toonslot, waarmee
het mogelijk is om individuele oproepen
te doen met een 3-cijferige code, welke
door middel van Dual Tone Multi
Frequency (DTMF, bekend van de
telefoon) wordt uitgezonden. Buiten de
individuele oproepen is ook nog groeps
oproep mogelijk.

TOEBEHOREN

Als accessoires is een breed scala van
tassen, batterijen, laders en voedingen
beschikbaar. Als bijzonderheid kan
worden vermeld, dat de portofoon niet
behoeft te worden geopend om de
sub-audio module in te bouwen. Onder de
laders bevindt zich ook een voertuig
adapter om in de auto de batterijen te
kunnen laden.

INWENDIG ONDERZOEK

Stiekem is de portofoon geopend om de
binnenzijde aan een onderzoek te
onderwerpen (in de elektronica heet
dat: kijken WAAROM het werkt). De
portofoon ziet er ook aan de
binnenzijde goed uit: vrijwel alle
componenten zijn in SMD techniek, en
het is geen wirwar van draden want er
wordt gebruik gemaakt van flexibele
printen om de afzonderlijke delen van
de portofoon (mikroprocessor deel en de
hoogfrequent delen) met elkaar te
verbinden.

CONCLUSIE

Een moderne portofoon, die aan alle
wensen van de moderne amateur voldoet.
De mogelijkheden worden goed in de
Nederlands talige (!) handleiding
beschreven. Kortom: een fraaie
portofoon... (aldus Jan van der Meij,
PA0JMY)

