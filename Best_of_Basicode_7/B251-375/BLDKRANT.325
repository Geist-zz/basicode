325, maa 28 mei '90

ELEKTRONISCH SPOORBOEKJE POPULAIR

De Nederlandse Spoorwegen boeken een
enorm succes met de jongste uitgave van
het elektronische spoorboekje voor
MS-DOS en Atari ST computers. Het
programma, dat als een eenmalige
uitgave was bedoeld vorig jaar van het
bureau CVI, is zo aangeslagen dat de
zeer verzorgde uitgave van dit jaar de
NS-winkels uitvliegt. Het succes zit
hem ook in de prijs: voor f 9,95
verkrijgbaar in de NS spoorwinkels te
Amsterdam, Den Haag en Utrecht. Via de
post kost het pakket f 12,90 (aanvraag
formulier ligt klaar bij alle NS
stations).

PROEF VORIG JAAR GESLAAGD

Het elektronische spoorboekje ofwel
'Reisplanner' zoals de officiele naam
luidt is ontstaan als een jubileum
uitgave van de NS-dochter CVI die vorig
jaar 25 jaar bestond. CVI staat voor
Centrum voor Informatie Verwerking.
Drs. Eduard Tulp schreef het en hoewel
in deze eerste 'grap' wat foutjes zaten
sloeg het initiatief zo aan dat NS dit
jaar bij de nieuwe dienstregeling van
27 mei 1990 een echte uitgave wilden,
die niet alleen naar relaties kon
worden gestuurd maar ook gewoon door
het publiek kon worden gekocht. Uit de
eerste versie - die ook door
NS-informatie werd gebruikt - bleek
namelijk dat de Reisplanner zeer
originele en soms betere oplossingen
bedacht dan wanneer men eenvoudig het
spoorboekje raadpleegde. Bovendien gaat
er voor de jongste generatie
treinreizigers een bepaalde charme uit
van het raadplegen van het spoorboekje
per computer.

EERSTE UITGAVE SLAAT AAN

Zo kwam de eerste 'commerciele' uitgave
van het spoorboekje tot stand, met heel
veel verbeteringen ten opzichte van de
eerste uitgave. Niet echt commercieel
trouwens, want het pakket van f 9,95
omvat een cassette met een prachtig
gele (spoorweg) omslag. Daarin de Atari
floppie, of 5,25 inch of 3,5 inch
DOS-schijf. Verder een prima kaart van
het spoorwegnet en een handleiding hoe
het programma te gebruiken. Geen wonder
dat dit verzorgde pakket de winkels
uitvliegt want voor die prijs valt het
nauwelijks te kopieren. Met het eerste
programma was dat wel het geval, omdat
het toen als relatie geschenk werd
aangeboden, een soort Beta versie die
niet in de handel was. Toen al
verdiende het spoorweg programma de
prijs van 'Het meest gekopieerde
programma van 1989' die wij dan nu
officieus uitreiken.

SNELLER EN COMPACTER

Volgens de maker van het programma is
het geheel een stuk sneller geworden.
Wij constateerden dat het ook minder
geheugen neemt. Over de snelheid valt
niet zoveel te zeggen: in de praktijk
duurde het zoeken op een standaard PC
toch redelijk lang, terwijl een
80386-machine met reken- processor op
16 MHz slechts een onderdeel van een
seconde nodig heeft. Twee a drie
minuten gingen heen met het
uitstippelen van de route Maastricht -
Hulst via Groningen op de standaard PC,
terwijl ook dat op de AT-386 in een wip
was bekeken.

KRITIEKPUNTJES

De opmerkingen die over het programma
nog zijn te maken, afgezien van het
feit dat het zeer slim in elkaar steekt
en belangrijk praktischer is dan de
eerste versie, zijn deze:
1. Wie de bovengenoemde route wil
rijden (in de praktijk zal dat vrijwel
nooit voorkomen) zal bemerken dat het
scherm zo vol komt te staan dat het
scrollen van de alternatieve
mogelijkheden niet goed meer gaat. Men
ziet de oplossingen niet in zijn geheel
op het scherm.
2. Men moet de oplossingen dan printen
om een overzicht te krijgen. Dat kan
met Ctrl-P. Wil men echter ook de
tarieven printen, dan herkent het
programma 'Ctrl-P' als een 'andere
toets'. Er wordt dan niet geprint, maar
teruggesprongen naar een ander scherm.
Daar valt allemaal mee te leven.
3. Echt vervelend is het echter dat de
NS Reisplanner niet onder 'Windows'
loopt. Onder Windows kan het
elektronisch spoorboekje veel meer
geheugen tot zijn beschikking krijgen,
maar voorts ook tegelijk met andere
plannings- en agenda- programma's
gebruikt worden. Een poging daartoe
leidt echter tot de mededeling dat
zulks de 'integrity' van het systeem
schendt. Dat wil zeggen dat Reisplanner
niet aan de Microsoft eisen voldoet.
Iets voor de volgende uitgave?!

NEDERLANDS WEGENNET OP CD-ROM

Tijdens de Intertraffic beurs heeft
Blaupunkt Nederland de Bosch
Travelpilot geintroduceerd. Dit
elektronisch autonavigatie systeem
geeft de te volgen route weer op een
klein beeldscherm op het dashboard. De
route- informatie is vastgelegd op
CD-ROM.

Al in 1988 toonde Blaupunkt het
navigatie systeem, zij het werkend op
een cassette. Het systeem, ontwikkeld
door Bosch Duitsland, werd in 1989 in
West Duitsland geintroduceerd. De
introductie in Nederland verliep
trager, mede door de vraag welke
wegenkaart moest worden gebruikt.
Onderhandelingen met het Bossche
bedrijf Tele-Atlas liepen op niets uit.
Blaupunkt Nederland heeft nu de CD-ROM
laten ontwikkelen in Duitsland. Op de
schijf staat het totale wegennet van
Nederland, alsook alle straten in
gemeenten met 10.000 of meer inwoners.
(Uit: Telecombrief)

BERENSCHOT GEEFT KADO BIJ JUBILEUM

Berenschot Informatica, de
automatiserings divisie van het
gelijknamige adviesbureau in Utrecht,
heeft een plannings programma
ontwikkeld, dat men weggeeft. Dat
gebeurt ter gelegenheid van het
50-jarig bestaan van de club. Het gaat
om het pakket PLANOS, dat geschikt is
voor de PC. Het pakket is niet voor de
particulier, maar is bestemd voor
erkende instellingen en instanties
werkzaam in de gezinszorg en het
kruiswerk.

Volgens directeur Pelger van Berenschot
onstaat door gebruikmaking van de
software een betere afstemming tussen
vraag en aanbod in de hulpverlening.
Binnen de gezondheidszorg in het
algemeen en de thuiszorg- instellingen
en -instanties in het bijzonder is een
probleem ontstaan. Dit wordt onder
andere veroorzaakt door vermindering
van (rijks-) subsidies, een toenemende
vraag naar hulp en doorschuiving van
werkzaamheden naar extra-murale hulp
organisaties. Daardoor ontstaat een
verhoging van de werkdruk op het
uitvoerende personeel.

DOEL VAN PLANOS

Het plannings systeem Planos heeft als
doel de activiteiten te versnellen en
te vereenvoudigen. Daardoor ontstaat
tijdwinst, die gebruikt kan worden voor
management, begeleiding enz. Bovendien
zorgt een efficiente planning voor een
hogere inzetbaarheid van het verzorgend
personeel als gevolg van een betere
uitwisseling van informatie tussen de
diverse groepen. Het toenemend aantal
vormen van thuiszorg draagt verder bij
tot de noodzaak de verschillend
gekwalificeerde medewerkers beter in te
plannen.

De gezinszorg in Nederland telt
ongeveer 250 instellingen die in
aanmerking zouden kunnen komen voor het
gratis pakket. Nogmaals: Berenschot zit
in Utrecht.

PC & MSX COMPUTER KOOP-BEURS '90

Op 9 juni a.s. organiseert de C.U.C.
(Computer Users Club) voor de eerste
keer in haar 6-jarig bestaan een
computerbeurs, een nieuwe mijlpaal in
de geschiedenis van deze landelijke
computerclub. Tevens is het de eerste
nationale computerbeurs in de Leidse
Groenoord hallen.

De C.U.C. zal uiteraard ook zelf
aanwezig zijn en geeft in diverse
stands demonstraties van hetgeen men de
afgelopen jaren heeft ontwikkeld op het
gebied van hard- en software. Bovendien
zijn er diverse andere computerclubs te
gast en is de commerciele handel
ruimschoots vertegenwoordigd.

Een greep uit de artikelen die zoal
door de diverse bedrijven zullen worden
aangeboden: software, boeken en
tijdschriften, teletekst decoders,
modems, muizen, printers, harddisks,
etiketten, diskettes en ander
toebehoren, faxmodems, VGA-kaarten,
laptop computers, zelfbouw PC's, 2e
hands PC's, Videotex-host Systemen,
LOGO programmeertaal, enz. enz.

DEMONSTRATIES

De C.U.C. heeft de afgelopen jaren vele
unieke zaken ontwikkeld. Een rode draad
door de club- aktiviteiten is het
oppakken van werkzaamheden op het
gebied van hard- en software die door
de fabrikanten niet zijn afgemaakt
en/of voortgezet.

Enkele hardware projecten:
- De ombouw van MSX computers naar een
hogere kloksnelheid (m.b.v. een Z80B
processor). Hierdoor worden deze
computers bijna twee keer zo snel.
- Tegenwoordig kan men
kleuren-monitoren kopen met een
zogenaamde R.G.B. aansluiting: MSX-1
ondersteunt dat niet, dus vervaardigde
de C.U.C. hiervoor een print met
beschrijving.
- Ombouw SV.738 naar MSX-2.
- De C.U.C. vervaardigde een low-cost
morse annex telex decoder die men
eenvoudigweg op de joystick-poort kan
aansluiten.

Enkele software projecten:
- Een van de grootste software
aktiviteiten was het ontwikkelen van
het Basicode vertaal programma's voor
MSX-computers. Eerst voor Basicode-2,
later voor Basicode-3. In de vaste
rubriek 'Basicode Corner' beschrijft
Rini Kikkert alle wetenswaardigheden
hierover.
- In samenwerking met leden uit de
provincie Groningen werd een eigen
eenvoudige, maar functionele assembler/
disassembler voor de Z80 CPU
ontwikkeld. Ondersteuning hiervan treft
men aan in het C.U.C. journaal.
- BPUT/BGET routines. Met behulp
hiervan kan men gebruik maken van het
extra RAM (tot 192K) uit de MSX-1/2,
dat via BASIC niet direkt ondersteund
wordt. Om aan te tonen wat de
mogelijkheden van deze routines zijn,
is er diverse software voor ontworpen,
o.a. een tekstverwerker en een
database.
- Een multi-functioneel screendump
programma dat ook sprites kan
weergeven.
- Procad, een tekenprogramma dat naast
tekst- ook rekenroutines en
maatverdeling omvat.
- Een printerbuffer programma dat
gebruik maakt van de extra 32K RAM; de
printer doet zijn werk en u kunt verder
programmeren.

Van al deze projecten zullen in diverse
kramen demonstraties te zien zijn.
Tevens zal men enkele nieuwe
ontwikkelingen tonen.

BEURSGEGEVENS

De landelijke PC & MSX computer
koop-beurs '90 vindt zoals gezegd
plaats op zaterdag 9 juni a.s. in de
Groenoord hallen, Willem de Zwijgerlaan
2, te Leiden. De beurs is open van
10.30 uur tot 21.00 uur. De entree
bedraagt f 7,50 (kinderen f 5,00).

Tot slot het adres:
Computer Users Club,
Postbus 202,
2300 AE Leiden.
Tel. 071 - 21 25 21

