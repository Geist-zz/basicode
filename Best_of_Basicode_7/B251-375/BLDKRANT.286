286, maa 15 jan '90

PROJECT COMPUTERCRIMINALITEIT

De rijkspolitie in het district
Nijmegen gaat samen met de
gemeentekorpsen van Den Haag en
Amsterdam per 1 april een pilot-project
starten op het gebied van
computercriminaliteit. Dit jaar zullen
per politieregio vier tot vijf mensen
worden opgeleid tot deskundige in dit
nieuwe vakgebied.

Beide projecten lopen vooruit op een
over twee jaar te starten cursus
computercriminaliteit aan de
rechercheschool in Zutphen. Met het
pilot-project moeten ervaringen worden
opgedaan met het oog op deze cursus.

Het project, waarvoor de financiele
middelen door de Ministeries van
Justitie en Binnenlandse Zaken worden
vrijgemaakt, beoogt de betrokken
politiefunctionarissen in korte tijd op
te leiden tot specialist op het gebied
van computercriminaliteit. Deze
politiemensen gaan zich daarna
bezighouden met de opsporing van deze
feiten.

Overigens is het niet de bedoeling om
specialisme op lokaal niveau te kweken.
Wel worden politiemensen door
informatie en opleiding voorgelicht
over hoe zij ondersteuning kunnen
bieden bij bijvoorbeeld huiszoekingen.
Zij zullen de verschillende soorten
apparatuur moeten kunnen onderkennen,
de konsekwenties van downloading moeten
kunnen overzien, en dienen te weten hoe
diverse soorten van extern geheugen in
beslag moeten worden genomen.

BASISKENNIS NOODZAKELIJK

De laatste jaren wordt steeds sterker
de noodzaak gevoeld meer aandacht te
geven aan computercriminaliteit. Er is
gebrek aan kennis op dit gebied,
terwijl politie en justitie steeds
vaker stuiten op de criminele
aanwending van informatietechniek. De
werkgroep computer- criminaliteit van
de Recherche Advies Comissie (RAC)
concludeerde dit in het rapport
'Informatietechniek en Opsporing'.
Volgens deze werkgroep zou iedere
opsporings ambtenaar een zekere
basiskennis moeten hebben van
automatisering. Bovendien wordt
aanbevolen een aantal van hen een
vervolgopleiding te geven aan de
rechercheschool te Zutphen. Deze school
wordt ook gezien als toekomstig centrum
voor hoogwaardige opleidings- en
trainings- programma's. (Uit:
Computable)

TELEMATICA NU OOK OP SCHOOL

De Heerlense Scholengemeenschap voor
voortgezet onderwijs, het Sintmeerten
College, krijgt een centrale rol in een
internationaal telematica- project. Het
college wordt het centrale punt in
Europa van waaruit de uitwisseling met
andere scholen plaatsvindt. Het project
omvat de uitwisseling van kennis en
informatie tussen leerlingen en
docenten met scholen in de Verenigde
Staten en Europa. Er worden nieuwe
telematica- systemen voor het onderwijs
voor gebruikt. Systeem ontwikkeling
gaat daarbij nadrukkelijk een rol
spelen. Voor apparatuur en een verdere
uitbreiding van activiteiten is geld
nodig waarvoor een beroep is gedaan op
overheid en bedrijfsleven. Door het
Europees Stimulerings Programma voor
Oostelijk Zuid- Limburg is reeds een
bedrag toegezegd ter dekking van de
totale kosten die op ruim twee ton
worden geraamd. Bekeken zal worden of
er een link is te leggen naar andere
projecten binnen het Europees
Stimulerings Programma, zoals Teleport
en het Masterplan Telematica voor de
regio (Uit: Computable)

RADIOGEKOPPELDE TERMINAL

Iedereen heeft tegenwoordig een PC op
het bureau. Een spriet van een
autotelefoon op het dak is als
statussymbool ook al aardig aan het
verslijten. Gelukkig is er nu iets
nieuws: een computerterminal met een
antenne. Radiogekoppelde terminals
bestaan in Amerika al twintig jaar. De
fabrikant LXE uit Atlanta heeft zestig
procent van de wereldmarkt op dit
gebied in handen.

GASTHEERCOMPUTER

Een radiogekoppelde terminal
communiceert met een basisstation. Dat
basisstation kan het verkeer verwerken
van maximaal 256 draadloze terminals.
Het basisstation is te combineren met
vrijwel elke gastheercomputer; het
besturings systeem kan MS-DOS zijn,
maar ook Unix of VMS.

TOEGESTAAN

Het zenden en ontvangen gebeurt in de
band van 450 tot 470 MHz. In Nederland
is een zendvermogen van 1 watt
toegestaan, wat een bereik van vele
hectaren oplevert.

TOEPASSINGEN

Radiogekoppelde terminals zijn er in
verschillende uitvoeringen. Er is een
draagbaar type, een terminal voor
inbouw in een vorkheftruck en een
bureaumodel. Behalve toetsenborden met
beeldscherm kunnen ook streepjescode
lezers radiografisch worden verbonden
met een gastheercomputer, bijvoorbeeld
voor gebruik in magazijnen. Er zijn ook
modems die radiografisch informatie
kunnen overzenden over opslagtanks,
produktie- installaties en dergelijke.

NADERE INFORMATIE

De radiogekoppelde terminals van LXE
zijn nu in Nederland te koop bij
Combitrading, Minister Talmastraat 28,
Postbus 15047, 3501 BA UTRECHT,
telefoon 030 - 445744, fax 030 -
420632. (Bericht bewerkt door Pim van
Tend)

COM-WATCH

Van het bedrijf Computer Engineering
Roosendaal kregen we een demonstratie-
diskette van het software pakket
COM-Watch, dat bedoeld is voor het
afluisteren van computer verbindingen.
Natuurlijk niet afluisteren met kwade
bedoelingen, maar om technische
problemen op het spoor te komen.

SERIEEL

Het gaat hier om seriele verbindingen
zoals die kunnen bestaan tussen twee
computers, tussen een computer en een
modem en soms tussen een computer en
een printer. In de verbinding wordt een
aftakking aangebracht. De signalen die
daar langskomen, worden via een
speciale kabel ook naar de computer
geleid. Ze worden toegevoerd via een of
twee RS232-poorten. De gegevens die op
een of twee lijnen langskomen,
verschijnen vervolgens op het scherm.
Ook de signalen op de besturings lijnen
van de afgeluisterde verbinding zijn te
zien.

MENUSYSTEEM

De snelheid waarmee de computer moet
registreren wordt ingesteld via menu's.
Daarmee is het ook mogelijk opgevangen
gegevens op schijf op te slaan of op de
printer af te drukken. Verder kan de
manier van weergave worden ingesteld:
als tekens of als codes. Het is
mogelijk het registreren pas te laten
beginnen, wanneer een bepaalde reeks
tekens langskomt. Het menusysteem heeft
een hulp-mogelijkheid ingebouwd en
lijkt verdacht veel op het menusysteem
van Turbo-C.

BEGRIJPEN

Een programma als COM-Watch is nuttig,
wanneer de verbinding op zich goed is
(geen verkeerde aansluitingen), maar de
verstuurde gegevens toch kennelijk niet
begrepen worden door het apparaat aan
de andere kant van de lijn.

COM-Watch kost f. 595,-. Het pakket
bevat de software op 5,25 en 3,5 inch
MS-DOS diskettes en de speciale
aftakkabel. Inlichtingen bij Computer
Engineering Roosendaal BV, Hoge Bergen
8, Postbus 258, 4700 AG Roosendaal,
telefoon 01650 - 57417, fax 01650 -
62151. (Bericht bewerkt door Pim van
Tend)

SUCCES VOOR G2 SYSTEMS

G2 Computer Systems zal weer enkele
honderden PC's leveren aan ANWB en
PGEM. Vorig jaar werd ook een prive-PC
project met de ANWB afgesloten. De
deelnemers waren dermate enthousiast
dat opnieuw voor de leverancier werd
gekozen. Nu komen de nieuwe modellen
beschikbaar voor de deelnemers. Een
introduktie training en ondersteuning
per hotline maken onderdeel uit van het
ANWB-pakket.
2200 PGEM werknemers kunnen inschrijven
voor een ander projekt van de Alkmaarse
firma. De PGEM laat de mensen vrij in
de keuze van een configuratie. Alle
systemen zullen in 1990 worden
geleverd.

BULLETIN BOARD

G2 heeft indertijd ook aan de
Vrijwilligers Organisatie en
Automatisering (VOEA) vijf PC's ter
beschikking gesteld. De organisatie
wordt gedeeltelijk gesubsidieerd door
het Ministerie van W.V.C. Ook
Hobbyscoop kreeg van G2 jaren geleden
een compleet uitgeruste Challenger ter
beschikking waar sinds mei 1986 -na de
opening door prof. Verhoeff- het
Bulletin Board ongestoord op draait.

OPTISCHE MEDIA

De Nederlandse Vereniging van
Informatie- dienst aanbieders, de NVI,
heeft een boekje uitgegeven met de
titel 'Optische media in Nederland'. U
kunt dit boekje bestellen door tien
gulden over te maken op bankrekening
5403.15.559 van de NVI in Den Haag.
Vermeld wel de titel van het boekje en
uw adres!

DATABANK VAN DATABANKEN

De telefoonnummers van de Databank van
Data- banken van de NVI zijn: kengetal
020 van Amsterdam, abonneenummers 664
5621, 662 1612, 664 3111, 664 6081 en
664 9121. Als om een username gevraagd
wordt, tikt u META in.

STOREND SCHEMERLAMPJE

Momenteel zijn in de handel
schemerlampjes van het type 'halogeen'
met trafo en dimmer in een plastic
omhulling opgenomen in het netsnoer
(Italiaans fabrikaat). Deze dingen
blijken extreem te storen op middengolf
en korte golf, met een piek
(afhankelijk van lengte netsnoer) rond
de 5 MHz. Maar ook op Radio 1 en 5
ratelt het geducht. Het lampje zou een
storing kunnen teweegbrengen bij het
opnemen van Basicode programma's.
Advies: doe die lampen uit bij het
opnemen van de uitzending...en hoop dat
de buren het ook doen! (Aldus Pieter
Vijlbrief)

HOBBY & MICROCOMPUTERDAGEN IN BELGIE

Dit jaar organiseert de H.C.C. Belgie
voor de 8e maal de Hobby &
Microcomputerdagen. Deze manifestatie
heeft reeds bekendheid verworven in
heel Vlaanderen en Belgie, en zelfs in
een groot deel van Nederland.

Net als in voorgaande jaren vinden de
Hobby & Microcomputerdagen plaats in
het Nationaal Bouwcentrum te Antwerpen,
een groot centrum met aangepaste
accomodatie en stands. Vorig jaar trok
de beurs niet minder dan 22.000 kijk-
en kooplustige bezoekers.

BREED AANBOD

De Hobby & Microcomputerdagen bieden
een breed spectrum van hardware en
software voor bezitters van personal
computers van klein tot groot, van nog
beschikbare apparatuur tot
splinternieuwe systemen. Deze dagen
zijn dan ook speciaal gericht op de
particuliere computergebruiker.

GEBRUIKERSGROEPEN

De beurs is een unieke gelegenheid voor
de bezoekers om hun systeem uit te
breiden of nieuwe apparatuur aan te
schaffen. Tevens is het voor de HCC
gebruikersgroepen van de diverse
afdelingen een uitgelezen plaats om
naar buiten te komen met hun
realisaties. Dit geeft aan de beurs een
extra dimensie en vormt voor wie zelf
bezig is een extra motivatie om de
beurs te bezoeken.

De achtste editie van deze beurs zal
gehouden worden op 9, 10 en 11 februari
1990 in het Nationaal Bouwcentrum te
Antwerpen. Op vrijdag is de beurs
geopend van 14 tot 21 uur, op zaterdag
en zondag van 10 tot 18 uur.

