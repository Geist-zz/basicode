347, woe 26 sep '90

VIERDE (!) UITSTEL ASTRO-1

Vorige week dinsdag 18 sept. werd de
lancering van de STS-35 Astro-1/SAREX
missie voor de vierde en voorlopig
laatste keer uitgesteld. De reden
hiervoor was dat in het motor
compartiment van de shuttle Columbia
een waterstoflek werd aangetroffen.
Onderzoek heeft uitgewezen dat dit lek
te wijten was aan een achtergebleven
stuk schuurpapier in de toevoerleiding
van de shuttle! In februari van dit
jaar werd om die reden ook een vlucht
uitgesteld. Dit brandstoflek was het
derde waardoor deze missie getroffen
werd. NASA officials hebben nu dan ook
toegegeven dat de shuttles beter
geinspecteerd hadden moeten worden op
zulke lekken.

De NASA heeft nu dan ook de pogingen
opgegeven om de Columbia voor eind
november te lanceren. Voor die tijd
zullen er nog twee lanceringen (moeten)
plaatsvinden. Tussen 5 en 10 oktober
moet de shuttle Discovery worden
gelanceerd. Deze zal de verkenner
Ulysses in een polaire baan rond de Zon
brengen. Ook de shuttle Atlantis (die
eveneens met brandstof lekken te kampen
had) moet gelanceerd worden voor een
militaire vlucht waarbij een spionage
satelliet zal worden uitgezet.

Het resultaat van het uitstel van de
Columbia lancering zal zijn dat de druk
om de 'gemiste' lanceringen in te halen
zeer groot zal zijn. Dit was ook het
geval bij de lancering van de
Challenger in 1986, met bekend
resultaat...
(Met dank aan Yvo Krijgsman)

MOLNIYA VOLGT BURAN OP

De stokoude maar supervitale
hoofdconstructeur Lozino Lozinskiy,
ontwerper van de sovjet shuttle Buran,
kwam onlangs met opzienbarende
onthullingen over het op een zijspoor
zetten van 'zijn' Buran om over te gaan
op de ontwikkeling van een kleiner
veelvuldig te gebruiken lucht-ruimte
vliegtuig (afkorting AKS), de Molniya,
een 24 ton wegend toestel.

HISTORIE

Volgens L. waren hij en zijn collega's
al in 1965 begonnen aan de ontwikkeling
van een kleine shuttle, maar werden zij
niet door de inconsistente leiding
gesteund en moesten zij er in 1976 mee
stoppen.

Het duurde daarna nog enkele jaren
voordat men doordrongen was van de
noodzaak te komen tot een space
shuttle, maar men volgde toen het
Amerikaans voorbeeld, met als
draagraket de enorme 'Energiya'.

BURAN TE DUUR

Het is niet zo dat het prachtige
toestel Buran is afgeschreven, maar de
combinatie 'Energiya & Buran' is veel
te duur en te zwaar voor het grootste
deel van de te lanceren nuttige lasten.
Ook de Energiya zal af en toe voor het
lanceren van enorme stations kunnen
worden gebruikt. De huidige ruimtevaart
heeft echter behoefte aan het lanceren
van nuttige lasten van niet meer dan 7
ton, iets wat met de kleinere Molniya 5
tot 10 maal goedkoper is dan met de
Buran.

PENDEL

Men heeft de behoefte aan een echte
pendel, want naar b.v. het MIR complex
en naar in de toekomst te gebruiken
fabrieken in de ruimte (ter grootte van
modules als Kristall) moeten materialen
worden vervoerd en de productie moet op
aarde worden afgeleverd. Voorlopig wil
men de productie van de aan MIR
gekoppelde Kristall fabriek terug laten
komen met in de Progressen-M
meegevoerde terugkeer capsules. (De
eerste terugkeerproef zal binnenkort
met de Progress-M4 worden uitgevoerd;
daarover te zijner tijd meer).

MINI-SHUTTLES

Tijdens hittedynamische proeven in het
project Buran werd gewerkt met
'miniatuur shuttles', de Kosmossen
1374, 1445, 1517 en 1614. De ervaring
hiermee opgedaan, maar ook met de bouw
van Buran, betekende dat er al een
groot aantal stappen was gezet om te
komen tot het nieuwe project.

'HORIZONTALE' LANCERING

De bedoeling is dat de Molniya door het
enorme vracht vliegtuig AN-225 (Mriya)
of een modificatie daarvan omhoog wordt
gebracht naar een voor de echte
'lancering' juiste positie. Dit maakt
een flexibeler en operationeler gebruik
mogelijk. Bij 'schietbaan' lanceringen
vanaf b.v. Baykonur is men teveel
gebonden aan kleine lanceer vensters,
en dat zou bij 'horizontale'
lanceringen met de Mriya-Molniya in
gevallen van spoed-reparaties aan
stations of redding van kosmonauten
veel beter kunnen. Ook het onteigenen
en ontvolken van grote gebieden, om
ongelukken met neervallende delen van
de 1ste en tussentrappen te voorkomen,
zal bij horizontale lanceringen niet
meer nodig zijn. Tot slot is het
efficienter de voorbereidingen voor een
vlucht op gewone vliegvelden uit te
voeren.

PERSPECTIEVEN

Het in gebruik nemen van de Molniya
biedt ook in internationaal opzicht
perspectieven: het oprichten van een
nood reddingsdienst met als
reddingsboten AKS-en van het type
Molniya.
Voorts speelde de firma 'British
Aerospace' met de gedachte t.z.t. een
variant van het lucht-ruimte vliegtuig
'Hotol' omhoog te laten brengen met het
vliegtuig Mriya.
De vitale Lozino Lozinskiy denkt zelfs
aan 'ruimte toerisme'; tegen een
behoorlijke betaling (10 tot 15 duizend
dollar) zou men enkele rondjes rond de
aarde kunnen maken.

HAMVRAAG

De hamvraag wanneer de Molniya voor het
eerst zal vliegen leverde het antwoord
1996 op. Vooral het comprimeren van het
huidige start complex met een enorme
uitrusting en veel personeel tot een
start faciliteit aan boord van de Mriya
is nog een enorme opgave.

Tot slot nog een waarschuwing: er
vliegen nu al veel Molniya's. Dit zijn
communicatie satellieten met een
elliptische baan: ap/per ong.
40.000/500 km. Helaas gebruiken de
sovjets vaak voor totaal verschillende
projecten dezelfde benamingen, b.v.
Soyuz is een draagraket, maar ook een
ruimteschip.
Chris v.d. Berg, NL-9165/A-UK3202

TEST ICOM PORTOFOON

Zendamateur (en onvermoeibaar Firato
medewerker) Jan van der Meij, PA0JMY,
testte voor Hobbyscoop een nieuwe ICOM
portofoon. Hier volgt het verslag van
zijn bevindingen.

De IC24ET is de jongste telg uit de
inmiddels zeer uitgebreide ICOM VHF/UHF
portofoon familie. Het is een
zogenaamde dual band FM portofoon uit
de S serie, met sublieme eigenschappen.
De frequentie banden waarop de
portofoon werkt zijn de 2 meter en de
70 cm amateur banden (van 144 tot 146
en van 430 tot 440 MHz).

KLEIN EN LICHT

Een van de zeer in het oog springende
zaken is ongetwijfeld de afmeting van
het apparaat. De hoogte met de
standaard bijgeleverde batterij is 136
mm, de dikte is 35 mm en de breedte is
52 mm. Ook het gewicht is zeer modern,
inclusief batterij en antenne is het
gewicht slechts 340 gram.

MOGELIJKHEDEN

De portofoon is voorzien van een
toetsenbord, een multifunktioneel
liquid crystal display (LCD) en enige
knoppen boven op het apparaat.
Werkelijk alles is op de portofoon
instelbaar en alle denkbare
mogelijkheden die je van een moderne
amateur portofoon kunt verwachten zijn
met deze portofoon mogelijk.

BREEDBANDIG

De ontvanger is breedbandig en het is
zowel op de VHF als de UHF band
mogelijk om te ontvangen buiten de
amateur banden. De gevoeligheid neemt
buiten de amateur banden echter snel
af. Binnen de amateurbanden is de
gevoeligheid uitstekend te noemen. Ook
met de bijgeleverde dual band 'rubber
duck' antenne ligt 'de wereld' aan je
voeten.

GEHEUGENS

Er zijn 40 geheugen kanalen
beschikbaar. Op elk kanaal worden niet
alleen de ontvanger- en zender-
frequentie bewaard, maar ook de
eventuele duplex afstand in geval van
een 'relais kanaal' en de sub-audio
frequentie. Uiteraard is het mogelijk
om de geheugens te verdelen over de
twee meter band en de zeventig
centimeter band. Bij het scannen wordt
dan ook omgeschakeld van VHF naar UHF
en omgekeerd.

INVOER FREQUENTIES

Het ingeven van de frequenties kan
geschieden via het toetsenbord. Bij 2
meter staat de 1 en de eerste 4 vast.
Het eerste cijfer moet dan een 4 of een
5 zijn. Omdat de portofoon kan werken
met frequentie stapjes van 5, 10, 12.5,
20, 25 of 50 kHz is het mogelijk om
elke frequentie in te geven. De stap
afstand is apart programmeerbaar voor
VHF en UHF kanalen. Op 70 centimeter
staat de 4 en de 3 vast. Elke
frequentie tussen 430 en 440 MHz kan
hier dus worden ingegeven.

ONTVANGER

De gevoeligheid voor de beide amateur
banden is prima te noemen. Bij een
SINAD waarde van 12 dB bedraagt de
hoogfrequent ingangs spanning circa
0.15 uV. Door deze hoge gevoeligheid
moesten er concessies worden gedaan met
betrekking tot nevenkanaal
selektiviteit en intermodulatie
onderdrukking. Deze cijfers liggen toch
nog boven 60 dB en bij de genoemde
gevoeligheden is dat keurig.

Ook buiten de amateur banden kan worden
ontvangen. Het geteste exemplaar liep
van 140 tot 175 MHz en van 420 tot 470
MHz. De gevoeligheid aan de bandgrenzen
loopt wel terug tot enige microvolts.

ZENDER

De zender zendt - uiteraard - alleen
binnen de amateur banden. Met de
standaard meegeleverde accu (BP82 - 7.2
Volt/300 mAh) levert de porto op VHF en
UHF 1.5 Watt bij de stand HOOG vermogen
en 0.5 Watt in de stand LAAG vermogen.
Bij een voedings spanning van 13.8 Volt
kan de porto op beide banden 5 Watt
leveren. Bij hoog vermogen (zelfs met
een 7.2 Volt accu) wordt bij langdurig
zenden de (metalen) achterzijde van de
porto flink warm. De spurious
(ongewenste uitstraling) is goed: de
porto voldoet aan alle eisen.

SCANNEN

Het is met de porto mogelijk om
verschillende scan modes in te stellen.
Zo kunnen de ingestelde geheugen
kanalen worden gescand of een in te
stellen bandgedeelte kan worden
afgezocht of er kan over het volle
bereik worden gescand. Ook is het
mogelijk om een kanaal, waarop tijdens
scannen niet mag worden gestopt, te
maskeren; dat wil zeggen, dat het
gemaskeerde kanaal niet meer wordt
afgezocht tijdens het scannen.

OPTIES

De te verkrijgen opties zijn:
- Accu's met een capaciteit van 110,
300 en 1000 mAh (7.2 Volt). De
bijgeleverde accu heeft een capaciteit
van 300 mAh. Verder is er een accu met
een spanning van 12 Volt en een
capaciteit van 340 mAh. Ook is er een
lege batterij behuizing te koop, waar 6
penlite batterijen in kunnen worden
ondergebracht (oplaadbaar of droge
batterijen).
- Tassen voor de porto, afgestemd op de
diverse soorten accu's.
- Diverse soorten acculaders voor snel
en langzaam laden. Er is ook een lader
voor de auto verkrijgbaar en er is een
adapter om een batterij te kunnen laden
zonder de portofoon.
- Een toonsquelch moduul (sub-audio).
Met dit moduul kunnen lage (onhoorbare)
tonen worden meegezonden. Deze tonen
kunnen worden gebruikt in een soort van
toonslot. Ook is het mogelijk om de
portofoon op toonslot te zetten, zodat
alleen de signalen met de juiste
toonsquelch toon worden doorgegeven
naar de luidspreker.
- Diverse soorten mikrofoons,
luidsprekers en zelfs een headset.

CONCLUSIE

De ICOM IC24ET portofoon is een fraai
staaltje van moderne techniek. Voor een
prijs van circa fl. 1300,00 is hij in
de amateur handel te koop. Zonder meer
een aanrader. (Bedankt, Jan!)

