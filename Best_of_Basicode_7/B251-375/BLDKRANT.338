338, maa 03 sep '90

TERUGBLIK FIRATO 1990

De Firato 1990 is ten einde. Tijd dus
voor een terugblik, geschreven door
Chris van Offeren.

Allereerst speciaal dank aan
zendamateur Jan van der Meij, die zich
geheel belangeloos bij de stand-opbouw
heeft ingezet. Mede dank zij hem was op
de eerste dag van opening dan toch
alles bijna klaar en met vele andere
vrijwilligers werd de stand verder
aangekleed.

Het publiek deed de rest. Het kwam dan
wel niet zo massaal als twee jaar
geleden, toch hadden we aan
belangstelling geen gebrek. We hebben
honderden nieuwe Basicode vertaal-
pakketten voor de MS-DOS PC verkocht en
ook onze Compact Disc met programma's
(Best of Basicode nr. 5) was een
bestseller. U weet dat wij zowel een
nieuw aktief cassette-interface als een
vertaalprogramma aanbieden. Het
interface, een kabel met aan de ene
kant een D25 connector voor de
printerpoort (LPT 1 of 2) en aan de
andere kant twee 3,5 mm jack plugjes
voor aansluiting op recorder, radio of
CD-speler, bevat een ingebouwde
versterker. Gebleken is namelijk dat de
PC over het algemeen een fors maar
onvervormd signaal nodig heeft. Dat kon
het eerste type kabel alleen maar
leveren in combinatie met een geschikte
cassetterecorder en een niet al te
'dove' computer. Veel gebruikers waren
verheugd dat er nu een veel betere
oplossing is om Basicode de PC in te
jagen. Bovendien stond men verbaasd
over de zeer snelle werking van het
nieuwe vertaal programma. In een half
minuutje is een flinke Beeldkrant nu
wel vertaald. Vroeger kon u eerst beter
een ommetje gaan maken....

'EXTERNE' PC-KABELTJES OP

De verkopen gingen zo goed, dat we op
de voorlaatste dag door onze kabels
heen waren voor de Philips, de Amstrad
Schneider, de Tulip, de Toshiba en de
Zenith computers. Als u zo'n kabel kort
geleden per giro besteld heeft, moet u
toch wel op vier weken leverings tijd
rekenen. Voor de andere merken PC's
beschikken we nog over een kleine
hoeveelheid interfaces. We laten zo
snel mogelijk een nieuwe voorraad
maken.

BASICODE VERTAALPROGRAMMA'S

Voor de Atari ST konden we nu voor het
eerst ook een werkend vertaalpakket
demonstreren. Over niet al te lange
tijd moet dit leverbaar zijn, misschien
op de HCC-dagen, op 30 nov. en 1 dec.
Op de Firato meldde zich ook iemand die
zei een werkend pakket te hebben voor
de Commodore Amiga. Voor het eerst dat
wij hoorden dat zoiets bestond. Wij
overleggen met de maker en u hoort zo
snel mogelijk de resultaten.

Speciaal voor MSX gebruikers melden we,
dat we helaas door onze hele voorraad
vertaal programma's heen zijn. Mocht u
nog geen vertaalprogramma voor uw MSX
(1 of 2) hebben, wendt u zich dan tot
de Computer Users Club (C.U.C.),
Postbus 202, 2300 AE Leiden.

LANGERE UITZENDINGEN

De bezoekers waren niet echt tevreden
over de gewijzigde uitzendtijden. Een
uitzending van een uur met daarin een
half uur muziek vindt men over het
algemeen niet zo best: te veel
onderbrekingen tussen de onderwerpen.
Het probleem is bovendien dat de
Hobbyscoop luisteraars vaak niet thuis
zijn tijdens de uitzending en deze dan
willen opnemen, vooral vanwege de
programmatuur. Een C60 of C90 cassette
is echter te kort voor een vol uur en
dat wordt als heel vervelend ervaren.
Onze tip is dan ook: probeer eens een
C120 cassette. U hoeft tegenwoordig bij
de bekende merken echt niet overdreven
bang te zijn voor schade aan band of
recorder, mits u natuurlijk de normale
voorzichtigheid in acht neemt. Wij
raden af om op PLAY te drukken tijdens
het snel voor- of achteruit spoelen.
Druk liever eerst op STOP. Duur zijn de
C120 bandjes niet en waarom zou u het
niet eens proberen? Nog een tip: onze
programmatuur en de Beeldkrant komen
altijd tegen het einde van het
programma. Als u toch een C60 of C90
wilt gebruiken, weet u dus nu hoe u uw
tijdklok of gezinsleden moet
instrueren.

DEMONSTRATIES

Veel vragen kwamen er naar aanleiding
van onze demonstraties met het amateur
radiostation PI9NOS, de rechtstreekse
Meteosat beelden, de codekraker Code 3,
Weather Watcher en niet te vergeten
Teletekst op de (MS-DOS) PC's, op MSX
computers en op speciale PC's voor
visueel gehandicapten (met braille
leesregel). Voor deze laatste
toepassing was er opvallend veel
belangstelling van blinden en slecht
zienden. Uit hun reakties bleek dat zij
ondanks hun handicap prima in staat
zijn een computer te bedienen en zich
goed in de hele materie te verdiepen.
Heel fijn dat de computer en Hobbyscoop
zulke goede hulpmiddelen zijn.

Wij bedanken allen die aan het Firato
succes hebben meegewerkt heel erg voor
de geweldige inzet, en hopelijk zien we
medewerkers en computer liefhebbers
weer terug bij een volgende
gelegenheid, bv. op de HCC-dagen.

LANCERING COLUMBIA UITGESTELD

De lancering van het Amerikaanse
ruimteveer Columbia, die gepland stond
voor afgelopen zaterdag, zal op zijn
vroegst woensdag plaatsvinden. Er zijn
problemen met een telefoonlijn tussen
de controle kamer en een telescoop in
de laadruimte van het ruimteveer. Toch
heeft de bemanning van het veer
gevraagd om volgens plan te beginnen
met het aftanken van de Columbia. In
het weekend zou bijna twee miljoen
liter brandstof zijn ingenomen.

Drie maanden geleden werd tijdens het
tanken een lek gevonden. De lancering
werd vervolgens afgeblazen en vanaf dat
moment brak het wachten aan, dat tot nu
heeft geduurd. Vooral voor luister- en
zendamateurs is deze ruimte missie van
uitnemend belang. Immers het SAREX
experiment gaat mee in de Shuttle. Het
volgen van de lancering, op de korte
golf, is daarom dit keer bijzonder de
moeite waard. Een klein aantal
zendamateurs zal het gegeven zijn om
met de Shuttle contact te hebben op VHF
of UHF. In elk geval is het mogelijk om
de ruimtereizigers enkele dagen te
volgen.

SAREX EXPERIMENT

Aan boord van de Shuttle - missie
STS-35 - is de zendamateur Ron Parise,
WA4SIR. Het Shuttle Amateur Radio
EXperiment (SAREX) zou oorspronklijk op
1 september moeten vliegen om 05:17 u.
Dan zou Ron, buiten zijn gewone taken
als astronoom, de Robot packet radio
aangezet hebben. Dit apparaat maakt
automatsiche QSO's in de packet mode.
Ron's Robot luistert op 144.95 MHz AFSK
FM en zendt op 145.55 MHz.

TABEL

De tijden dat de radio aan en uit staat
zijn hieronder weergegeven in een
tabel. Vermoedelijk schuift het schema
mee met de lanceerdag en datum:

MIDDEL EUROPESE TIJD
     AAN       UIT
Dag/ uur
0    2120 - 1  1020
1    2115 - 2  0900
2    2000 - 3  0755
3    1900 - 3  2045
3    2100 - 4  0655
4    1800 - 5  0600
5    1730 - 6  0545
6    1730 - 7  0530
7    1630 - 7  1700
7    1720 - 8  0430

Wie contact zoekt met de Shuttle dient
alleen te zenden wanneer de Shuttle
boven de horizon hangt. De zwaai of
deviatie van de zender moet laag zijn,
in de buurt van 3 kHz. Zend een
'connect request' en de mogelijkheid
bestaat dat men een QSO-nummer en
bevestiging krijgt. Vervolgens meteen
disconnect-en.

CONTACT MET SCHOLIEREN

Ron Parise zal via de radio met
kinderen van bepaalde, geselecteerde
scholen spreken, waarbij een combinatie
van amateur radio en gewone
telefoonlijnen zal worden gebruikt.
Stations in Australie en Brazilie
zullen contact hebben met WA4SIR per
telefoon via de Amerikaanse
telefoonlijnen. Hier is men aangewezen
op de verbindingen die zendclubs zullen
leggen tussen de telefoon en de radio.
Een dergelijke 'phone patch' is in
Nederland niet toegestaan maar in de
U.S. heel gewoon.

De clubs en scholen zullen ook gebruik
maken van lokale repeaters en draagbare
apparatuur die luister- en zendamateurs
mee naar de scholen zullen nemen om met
Ron te praten. De reden voor deze wat
omslachtige weg is deels de PR die
Sarex dan juist in Amerika zal kunnen
maken (waar de missie per slot van
rekening deels door de belasting
betaler wordt mogelijk gemaakt) en het
feit dat de Columbia juist bij avond en
nacht over de US komt vanwege de
Astro-1 satelliet.

BAANGEGEVENS STS-35

De baangegevens zouden als volgt
geweest zijn en zijn mogelijk aan de
juiste datum aan te passen. Zij volgen
hier in het two-liner en Amsat formaat.
1 00035U 90244.27222222  .00031000 
00000-0
22174-3 0   161 2 00035  28.4690
250.8207
0005720 246.6067 119.6564 15.71792660  
26

Satellite: STS-35
Epoch time:     90244.2722222
Element set:       16
Inclination:       28.4690 deg
RA of node:       250.8207 deg
Eccentricity:        .0005720
Arg of perigee:   246.6067 deg
Mean anomaly:     119.6564 deg
Mean motion:       15.71792660 rev/day
Decay rate:         3.10E-04 rev/day*2
Epoch rev:          2

Nu er opnieuw sprake van uitstel is
moet men op het volgende letten: elke
twee dagen later opent het
oorspronkelijke lanceervenster een
minuut later, gerekend vanaf 05:17 UTC
op 1/9. Het venster sluit echter twee
minuten eerder per dag. Officieel zou
het aftellen de 29e augustus begonnen
zijn om 05:00 uur.

DOEL VAN DE MISSIE: ASTRO-1

Hoewel luister- en zendamateurs de
missie als een prachtige gelegenheid
zullen zien voor Ron Parise om eens
exclusieve contacten te maken over de
hele wereld, is zijn belangrijkste taak
uiteraard het in werking stellen van de
Astro-1 astronomische onderzoeks
satelliet. Het observatoium zal
gedurende 9 tot 10 dagen functioneren
en dan weer mee terug worden genomen.
Er zijn vier instrumenten werkzaam:

- de Ultraviolet Imaging Telescoop
(UIT) van NASA Goddard zal de beste
foto's die er ooit gemaakt zijn in dit
spectrum moeten opleveren. Het apparaat
kijkt naar ver verwijderde sterren en
melkweg stelsels.

- de Hopkins Ultraviolet Telescoop
(HUT) van de Johns Hopkins Universiteit
kan speciale metingen verichten in het
ultra violette spectrum.

- het Wisconsin Ultraviolet Photo
Polarimeter Experiment (WUPPE) werd
door de Universiteit van Wisconsin
ontwikkeld en zal de polarisatie en de
helderheid van het licht van ruimtestof
bestuderen.

- de Broad-Band X-Ray Telescoop (BBXRT)
van NASA Goddard die Rontgen stralen
uit het spectrum zal bekijken van
vreemde voorwerpen die door eerdere
satellieten werden opgemerkt.

BEMANNING

De bemanning van de STS-35 bestaat uit
zeven koppen: commandant is Vance
Brand, tweede piloot is Guy Gardner.
Mission specialisten zijn Jeff Hoffman,
Mike Lounge and Bob Parker. Payload
specialisten: Ron Parise en Sam
Durrance.

VERSLAG VAN HET VERTREK

Luister- en zendamateurs zullen menige
gelegenheid krijgen om te luisteren
naar verslaggeving van het werk van de
astronauten en hun experimenten met de
instrumenten en Astro-1. Daarvoor is
een hele lijst van amateur frekwenties
opgesteld die wij van Amsat NA en de
Universiteit van Surrey U.K. (Uosat
team - o.a. Maarten Meerman) kregen.
Daarin ook regelmatig de gang van zaken
rond het SAREX gebeuren. In elk geval
zal via de amateur frekwenties ook een
live verslag van de start van de Space
Shuttle gegeven worden.

FREQUENTIES

BAND   WA3NAN         W5RRR
75M    3.860 MHz      3.850 MHz
40M    7.185 MHz      7.227 MHz
20M   14.295 MHz     14.280 MHz
15M   21.395 MHz     21.350 MHz
10M   28.650 MHz     28.495 MHz

BAND  W6VIO      W1AW VOICE BULLETINS
75M    3.840 Mhz      3.990 MHz
40M    N/A            7.290 MHz
20M    N/A           14.290 MHz
15M   21.280 Mhz     21.390 Mhz
10M    N/A           28.590 MHz

De W1AW gesproken bulletins worden
dagelijks uitgezonden om 01:30 en 04:30
UTC.

