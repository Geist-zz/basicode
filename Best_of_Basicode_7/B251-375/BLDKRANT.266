266, woe 08 nov '89

RADIOVERKEER MIR

De overkomsten van MIR liggen nu
grotendeels in de nachtelijke uren en
als er niets aan de hand is slapen de
kosmonauten. Dus bijna geen
radioverkeer in deze periode. Tijdens
de laatste overkomsten in de ochtend
kwam MIR binnen bereik van een
volgschip liggend of varend in het
zeegebied ten O. of ten W. van de
Straat van Gibraltar. De kosmonauten
informeerden hoe de bemanning Marseille
vond. Mogelijk is de bemanning daar dus
even geweest.

Hopelijk wordt het schip, de Akademik
Sergey Korolyov, gestationeerd in de
buurt van Gibraltar, zoals tot april
van dit jaar het volgschip K.V.
Korolyov. Als dit zo is kunnen we in de
toekomst ook radioverkeer verwachten in
de eerste helft van de overkomsten.
Extra informatie dus! Het weer nodig
zijn van een volgschip daar kan ook een
indicatie zijn, dat de plannen rondom
de nog deze maand (28 nov.) te lanceren
D-module doorgaan.

PROBLEEMPJES

Op 2 nov. 1989 moesten de kosmonauten
even wachten met het gebruik van
drinkwater. Mogelijk was dit niet zo
goed als nodig. Na overpompen van water
uit een tank Ye.D.V. genoemd was dat
probleem snel opgelost.

Het uitstel van de komst van de
D-module betekent, dat de verbetering
van de electriciteits voorziening nog
op zich laat wachten. Af en toe moeten
de kosmonauten erg zuinig met
stroomverbruik zijn, b.v. door een of
meerdere ventilatoren uit te zetten en
de ijskast op halve kracht te laten
werken.

BAANCORRECTIES

De laatste weken werd herhaaldelijk de
baan verhoogd met de motor van
Progress-M1. Op 2 nov. was de baan
gebracht op ap/per 401/414KM. De
Keplers van deze dag zijn:

EPOCH     89,306.3365813
Baannr.   21271
MA        97.72229
MM        15.55607235
Decay     0.00058707
INCL      51.6251
ECC       0.0006166
ARG. PER. 262.2505
RAAN      30.1226
Smax      6778.48237

Tot en met gisteren (7 nov.) waren de
met deze Keps berekende voorspellingen
correct.
Chris v.d. Berg, NL-9165/A-UK3202

VIDEORECORDER STOORT SOMS OP KABEL

CASEMA heeft van de Nederlandse
kabeltelevisie exploitanten de meeste
abonnees. Daardoor is het voor CASEMA
gemakkelijker dan voor de kleinere
exploitanten om in de categorie
'bijzondere storingen gemeld door
abonnees' toch enige lijn te ontdekken
en daarmee te komen tot meer en beter
onderzoek naar de oorzaak van de
klachten. Ook het vinden van
oplossingen en het geven van adviezen
aan abonnees kan dan gedegen
plaatsvinden.

Soms treden storingen alleen maar op
bij speciale combinaties van de
apparatuur van de abonnee thuis en het
kabeltelevisie net. Hieronder is zo'n
geval beschreven. Wellicht helpt het
ook U aan een oplossing om iets te doen
aan een 'merkwaardige storing'.

STORING OP VHF-KANALEN

Tussen de storings meldingen die bij
CASEMA binnenkomen blijkt een aantal
betrekking te hebben op sommige typen
gloednieuwe videorecorders. Deze
videorecorders geven storingen in Band
III (kanalen 5 t/m 12).

Voor het gebruik van een videorecorder
op het kabeltelevisie net is in de
CASEMA netten een afzonderlijk kanaal
gereserveerd, nl. UHF 33. Voor de
doorgifte van FILMNET is dit in de
meeste gevallen UHF kanaal 40. Bij
andere exploitanten kunnen deze kanalen
iets afwijken, maar dat doet aan het
probleem niets af.

Als een abonnee zijn videorecorder-
uitgangskanaal afstemt op dit kanaal 33
zijn er meestal geen problemen, behalve
bij de genoemde nieuwe videorecorders:
er zijn dan storingen te zien in VHF
kanaal 9, maar ook de kanalen 5, 7 en
11 zijn -zij het in mindere mate-
gestoord. Het afstemmen van de
videorecorder uitgang op een ander
kanaal blijkt niet te helpen: het
resultaat is dan alleen dat andere
kanalen worden gestoord. Het bijzondere
van de storing is nu, dat hij op al die
kanalen verdwijnt als in het
kabeltelevisie net de hoge UHF kanalen
(bijvoorbeeld 63 (!)) niet worden
gebruikt. Dat is echter bij het steeds
groter wordende programma- aanbod
onontkoombaar.

RECORDER RAAKT UIT BALANS

Onderzoek aan onder andere enkele
Philips videorecorders bracht aan het
licht dat de oorzaak moet worden
gezocht in het gebruik van een 'enkel-
gebalanceerde mengtrap' van de
ALPS-modulator in de betreffende
videorecorders. Door de slechte
balancering treedt modulatie op met
alle draaggolven die op de
videorecorder uitgang (lees: HF-
doorlussing) aanwezig zijn. Deze
ongewenste modulatie wordt nog
versterkt indien de niveau- verschillen
tussen de aangeboden kabeltelevisie
signalen en het uitgangs niveau van de
videorecorder groot zijn.

Navraag in Eindhoven bij de
Produktgroep Video van Philips leverde
op dat men daar inmiddels het probleem
kende maar dat er geen aanpassing c.q.
oplossing voor de bestaande
videorecorders voorhanden is.

MEERDERE MERKEN HEBBEN ER LAST VAN

Uit informatie van de CASEMA service-
monteurs en van radio- en televisie-
handelaren is tot nu toe gebleken dat
zeker niet alleen de Philips
videorecorders problemen geven.
Hieronder volgt een lijstje, dat echter
beslist nog niet compleet behoeft te
zijn:

AKAI          VS-120 EO
BLAUPUNKT     RTV 211, RTV 321, RTV 322
MITSUBISHI    HS 337, HS 347, E 10, E
20, E 30, HS 410
PHILIPS       VR 6943/00A, VR 6975
SHARP         gehele serie

MOGELIJKE OPLOSSINGEN

Oplossingen voor de eigenaars van
dergelijke videorecorders kunnen zijn:
- het gebruik van de (LF-) video in- en
uitgang van respectievelijk TV-toestel
en videorecorder. Hierbij kan door
gebruik te maken van een splitter
(=verdeler) in het aansluitsnoer in
plaats van de veelgebruikte doorlussing
van videorecorder en TV-toestel een
betere ontkoppeling tussen deze
apparaten worden bereikt. Dit kan
echter alleen als het signaalniveau
voldoende is.
- als er geen video in- of uitgangen
zijn dan is het probleem mogelijk wat
te verminderen door het signaal van de
Kabel enigszins te verzwakken of de in
de videorecorder ingebouwde by-pass
versterker te verzwakken. Soms is op de
videorecorder zelfs een
aan/uitschakelaar voor deze by-pass
versterker aanwezig.

'NEDERLANDS' PROBLEEM

Het probleem zoals dat hierboven is
omschreven doet zich voornamelijk in
Nederlandse kabeltelevisie netten voor,
omdat in het buitenland het gebruik van
UHF kanalen in kabelnetten maar zeer
weinig voorkomt. Daaruit is te
verklaren dat de fabrikanten van
videorecorders niet snel bereid zullen
zijn hun recorders aan te passen: de
Nederlandse markt is maar klein. De
Nederlandse kabelexploitant kan helaas
niet veel meer doen dan zijn abonnees
waar mogelijk zo goed mogelijk te
helpen met adviezen.

ir. FJW van Let, Hoofd Technische
Dienst NV CASEMA.

DELFTS BLAUW

Het kan toch raar lopen met allerlei
nieuwe ontwikkelingen. Bepaalde zaken
raken binnen een mum van tijd
ingeburgerd, andere zijn na decennia
nog niet goed aangeslagen en/of ruim
vertegenwoordigd onder het publiek/
bedrijfsleven. Een -inmiddels- bekend
duo is het duo Teletekst versus
Viewdata. Het eerste heeft een
aanzienlijk hoge penetratiegraad en is
tot menige huiskamer doorgedrongen. Van
de ander weet meestal de argeloze
burger alleen maar te vertellen dat het
iets met de telefoon te maken heeft.
Soortgelijks geldt ook voor het sterk
aan elkaar verwante duo CD-audio en
CD-video. De nieuwste loot aan de
compact-boom van Philips is nog niet zo
goed aangeslagen. De CDV maakt
vooralsnog nog niet zo'n opgang als de
CD-A. Afgezien van een grote -weliswaar
engelstalige- reclameuiting op de
luchthaven Schiphol merk ik nu nog
weinig van het nieuwe systeem en het
zou misschien wat meer onder de
aandacht gebracht moeten worden,
alhoewel het produkt het wel zelf moet
kunnen maken.

FAX

Dat was ook het geval met de Fax. In
het begin van de jaren '80 was het nog
een onbekend fenomeen, hoewel het op
zich al langer bestond maar
voornamelijk werd gebruikt voor het
overzenden van persfoto's. Door
internationale standaardisatie van het
systeem en door het onder de aandacht
te brengen sloeg het produkt
uiteindelijk uiterst langzaam aan.
Heden ten dage staan overal faxen. Niet
alleen in grote bedrijven en alle
postkantoren maar ook in winkels,
scholen en bij particulieren lijkt het
haast.

Stuurde een post-medewerker toen op een
RAI-beurs een tekening met olifantjes
ed. in 6 minuten (Groep 1) van de ene
naar de andere fax, aan het eind van de
jaren '80 kun je naar een 06-fax
doorfaxen hoeveel je de kanker-
bestrijding (KWF) doneert -waarbij
gezien de vele faxen, alleen de hoge
donaties een bedank-fax krijgen- en
doet de Haagse Post een oproep aan
faxend Nederland om hele nieuwsbrieven
naar China te faxen...
[WOEF]

KNIPUITBON TELETEKST DECODER

+++++++++++++++++++++++++
+   NOS - HOBBYSCOOP    +
+ Inl teletekst decoder +
+                       +
+   Postbus  1200       +
+  1200  BE  HILVERSUM  +
+++++++++++++++++++++++++

Met behulp van bovenstaande bon kunt u
nadere informatie aanvragen over de
Teletekst Decoder van Komfa. Bovendien
geeft deze bon recht op f25 korting op
de aanschafprijs wanneer u mocht
besluiten om langs deze weg de decoder
te bestellen. Op dit moment is de
interface echter nog niet leverbaar.
Daarom kunt u alleen aangeven dat u
wilt voorintekenen. Uw naam komt dan
terecht op een intekenlijst, waardoor
uw bestelling t.z.t. met voorrang zal
worden behandeld.

