291, maa 05 feb '90

VIERDE RUIMTEWANDELING MIR-BEMANNING

Op 1 febr. '90 maakte Serebrov een
testvlucht met de SPK, de
ruimtescooter. De operatie begon rond
0845UTC en eindigde tussen 1245 en
1315UTC. Het begin vond plaats op 2
omlopen buiten ons bereik. Tijdens de
doorgang in oml. 22692, 1241UTC, kon
worden gehoord hoe Serebrov met zijn
'vliegende leunstoel' manoeuvreerde.
Hij becommentarieerde zijn handelingen
en zo was te horen, dat hij 'sneller
ging', 'geforceerd regiem',
'omdraaide', 'afremde' en 'stopte'. De
bewegingen werden mogelijk gemaakt door
32 straalpijpjes, werkend op
samengeperste lucht.

Serebrov had het complex verlaten via
het grote uitstapluik van de Module-D.
Hij verwijderde zich van het complex en
eenmaal werd als afstand 33 meter
gerapporteerd. Vanuit het luik hield
Viktorenko Serebrov in de gaten. Deze
zat nog vast aan een veiligheidslijn.
Viktorenko volgde alles met een
TV-camera. Er kwamen prachtige plaatjes
aan op TsUP, die door veel TV kijkers
werden gezien. (Natuurlijk weer met
uitzondering van kijkers in ons land.
En ik had het NOS journaal nog wel
gewaarschuwd! Gelukkig maakt Hobbyscoop
er tenminste melding van.)

RADIOVERKEER

Het radioverkeer was goed te volgen,
want buiten een directe verbinding
vanuit Serebrov's ruimtepak Orlan via
een comm. satelliet werd hij ook door
de MIR-transceiver gerelayeerd.
Serebrov was zeer te spreken over zijn
'scooter' en de vluchtleiding moest hem
af en toe waarschuwen en tot
voorzichtigheid manen. Tijdens de
volgende overkomst (oml. 22693,
1415UTC) waren de kosmonauten weer aan
boord van MIR en verrichtten zij hun
routine- handelingen alsof er niets
bijzonders was gebeurd. In de daarop
volgende omloop (22694, 1556UTC) zond
Viktorenko TV opnamen naar aarde,
waarbij hij commentaar leverde
(beelden, die tijdens de r/w buiten
bereik van TsUP waren gemaakt).

VERSCHILLEN MET AMERIKAANSE MMU

Volgens Serebrov is zijn SPK zwaarder
en steviger dan de destijds door de
Amerikanen gebruikte MMU. Hij vertelde
ook, dat de Amerikanen in de toekomst
ook tot het SPK model overgaan. Dit
heeft een grotere actie- radius en kan
meer vracht meenemen. Ook zou de SPK
kunnen worden gebruikt in bijzondere
situaties, b.v. bij het evacueren van
kosmonauten in nood.
Chris van den Berg, NL-9165/A-UK3202.

TAAL EN COMPUTER

Bij het begrijpen van taal is de
betekenis van de woorden uiteraard zeer
belangrijk. Toch is bij al het werk dat
tegenwoordig wordt verricht om
computers natuurlijke taal te laten
begrijpen, juist aan dat betekenis
aspect de minste aandacht besteed. Daar
is een eenvoudige verklaring voor. Het
is zeer lastig om inzicht te krijgen in
(en een overzicht van) de kennis die
taalgebruikers over de betekenis van
woorden hebben. Iedereen weet wel
binnen een context (zinsverband) wat
woorden betekenen, of kan vaak uit die
context de betekenis van een woord
opmaken dat hij of zij niet kent. Maar
niemand is in staat om alle
betekenissen van alle woorden op te
noemen of te overzien, rekening houdend
met alle nuances, contexten en het
minder voor de hand liggend gebruik van
woorden.

WOORDENBOEK

Door gebruik te maken van de rijke
informatie over de betekenissen van
woorden die in een woordenboek ligt
opgeslagen, kan men toch enigszins tot
die kennis doordringen. Zeker wanneer
dat woordenboek verkrijgbaar is in een
door een computer leesbare vorm (bv. op
band, schijf of CD-ROM) biedt dit
mogelijkheden.

Er is echter een probleem: de kennis in
een woordenboek is opgeslagen in de
vorm van betekenis omschrijvingen in
gewone taal. Een menselijke gebruiker
van zo'n woordenboek kan zonder veel
inspanning die betekenis omschrijvingen
lezen en de strekking ervan begrijpen.
Om een computer die betekenis
omschrijvingen te laten 'begrijpen' en
bijv. toe te passen bij automatisch
vertalen, automatisch samenvatten van
teksten, dialoog systemen e.d., moeten
er eerst allerlei programma's worden
ontwikkeld. In het Links- project is
dat gedaan voor de 'Longman Dictionary
of Contemporary English'. Door de
onderliggende structuur (in taalkundige
zin) van de betekenis omschrijvingen te
bestuderen is het in principe mogelijk
om een programma te schrijven dat die
structuur automatisch interpreteert.
Aangezien het taalgebruik in de
definities van een woordenboek veel
systematischer is dan alledaags
taalgebruik, is dit een haalbare
methode gebleken. Doordat de kennis uit
het woordenboek nu systematisch
toegankelijk gemaakt is, is het ook
mogelijk geworden om meer inzicht te
krijgen in de soorten en aantallen
concepten (denkbeelden, begrippen) die
mensen 'kennen' of gebruiken (aan de
hand van de woorden in het woordenboek
zelf) en in de structuren van die
concepten (aan de hand van de relaties
tussen die woorden in het woordenboek).
Deze kennis is nodig om het
communicatie proces van mensen te
kunnen beschrijven, en zeker om dat
proces te kunnen simuleren op een
computer. (Uit: NWO Nieuwsbrief)

NIEUWE MODEMS VAN PTT TELECOM

PTT Telecom brengt dezer dagen enkele
nieuwe datacommunicatie produkten op de
markt. Het gaat onder meer om een
geheel nieuwe serie modems voor alle
soorten computer systemen. Levering van
deze produkten past in het streven van
PTT Telecom om een groter marktaandeel
te verwerven op het gebied van
datacommunicatie.

MODUVOX

Onder de naam Moduvox breidt PTT
Telecom haar assortiment uit met een
serie moderne modems. De modems zijn
toepasbaar voor communicatie tussen
computers (ook PC's) met de berichten
dienst Memocom en de diensten van
Videotex Nederland. Ook kunnen de
modems worden ingezet bij computer
netwerken.

Het eenvoudigste modem (Moduvox 212) is
geschikt voor datacommunicatie met een
max. snelheid van 1200 bps. De Moduvox
224 werkt tot een snelheid van 2400
bps. Deze modems hebben faciliteiten
als automatisch kiezen en beantwoorden,
toon en puls kiezen, full duplex
datacommunicatie, en zo meer. De PTT
modems werken met de Hayes
AT-commandoset. Ze voldoen aan de
betreffende CCITT normen en ook aan de
Amerikaanse Bell standaarden.

Het meest geavanceerde modem -de
Moduvox 396- wordt medio dit jaar in
het assortiment van PTT Telecom
opgenomen. Dit modem kan snelheden tot
9600 bits per seconde aan over het
gewone telefoonnet. De Moduvox 396
heeft naast alle standaard faciliteiten
ook de mogelijkheid van automatische
snelheids detectie. Daarmee kan het
modem zonder problemen samenwerken met
alle andere modems die op verschillende
snelheden werken. Het is dan ook met
name geschikt voor computer netwerken.

PERSONAL TELEFOON KOMT

Het Britse Ministerie van handel en
industrie heeft een groot consortium
van technische bedrijven toestemming
gegeven een Personal Communications
Network in het United Kingdom te
ontwikkelen en aan te leggen. Daarmee
is de weg vrij voor de zogenaamde
Personal telefoon, een klein draagbaar
telefoontje dat overal in de stad, maar
ook op het platteland gebruikt zal
kunnen worden. Een draagbare, lichte
uitvoering van de autotelefoon als het
ware.

Het consortium dat het netwerk zal gaan
ontwikkelen ziet grote mogelijkheden
voor de personal telephone, die je
altijd en overal bij je hebt. Wanneer
het systeem eenmaal geheel en al
ontwikkeld zal zijn, verwachten de
producenten een radicale omwenteling in
de communicatie en een prijs van circa
f 400.- per handset. De telefoon moet
dan ook gemakkelijk in de borstzak
kunnen passen, dus nog een flinke slag
kleiner zijn dan de huidige
'personals'.

CREDITCARD AFREKENING

Het telefoontje zal de gespreks kosten
presenteren in de vorm van 'tikken' die
worden afgetrokken van een 'smardcard',
een soort creditcard die men tevoren
koopt en in de telefoon steekt.

Wanneer men thuis of onderweg is en
niet gestoord wil worden zet men de
telefoon eenvoudig af. De telefoon gaat
dan niet meer over. Toch mist men geen
boodschappen omdat in het geheugen van
de telefoon de nummers van de opbellers
worden vastgelegd. Schakelt men het
apparaatje weer in, dan kan men direct
beginnen met terugbellen: alle
opbellers zijn op een schermpje
afleesbaar.

KINDERSLOT

Net als op sommige videorecorders
kunnen de telefoontjes voorzien zijn
van een kinderslot. De telefoon kan
namelijk door elk familielid worden
gebruikt maar middels een speciale,
geprogrammeerde smartcard kunnen bijv.
buitenlandse of interlokale nummers
worden gesperd. Of men kan alleen
inkomende telefoontjes toelaten of de
telefoon zo programmeren dat hij alleen
gebruikt kan worden om van elke plaats
in het land automatisch naar huis te
bellen. Help- en alarmnummers zullen
gratis zijn.

AVONDVOORSTELLING IN ARTIS

'Stervende sterren' is het onderwerp
van de avondvoorstelling die op dinsdag
6 februari wordt gegeven in het Artis
Planetarium en wordt verzorgd door
Prof. E. v/d Heuvel van de Universiteit
van Amsterdam.

Net zo min als mensen hebben sterren
het eeuwige leven, ook al mag dat ons
zo toeschijnen. Sterren leven miljoenen
of miljarden jaren. Maar onvermijdelijk
komt er een moment dat hun brandstof op
is. Dan komt er een eind aan hun
bestaan. Een ster kan dan heftig
exploderen, waarbij sterrematerie het
heelal in geslingerd wordt, om
grondstof te zijn voor een volgende
generatie sterren. Er blijft dan een
uiterst compacte kern over. De ster kan
zelfs uit het zichtbare heelal
verdwijnen als een van de
merkwaardigste verschijnselen die we in
de sterrenkunde kennen: een zwart gat.

Voorafgaand aan deze lezing zal Piet
Smolders (hoofd van het Artis
Planetarium) aandacht besteden aan de
sterrenhemel van de maand.

De avondvoorstelling begint om 20.00
uur en duurt tot ca. 22.00 uur. De zaal
is open vanaf 19.30 uur. De
toegangsprijs bedraagt f9,- per
persoon. Abonnement houders van Artis
hebben gratis toegang.

