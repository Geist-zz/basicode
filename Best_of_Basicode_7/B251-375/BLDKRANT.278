278, maa 18 dec '89

ELEKTRONISCHE POST IN PARLEMENT

Door het in werking stellen van een
AS/400 computer door Kamervoorzitter
Deetman is op vrijdag 8 december j.l.
de eerste stap gezet in de
elektronische communicatie tussen
parlement, regering en Sdu. Het is de
bedoeling binnen enkele jaren alle
correspondentie via de elektronische
weg te laten geschieden.
Wetsvoorstellen, brieven, nota's en
antwoorden op vragen worden door de
ministeries in de elektronische postbus
van de Griffie van de Kamer
gedeponeerd. De Kamer op haar beurt kan
op deze manier vragen, brieven en
andere witte stukken naar de
ministeries zenden. Voorts kunnen deze
stukken rechtstreeks naar de Sdu
(voorheen Staatsdrukkerij) worden
gezonden om gedrukt te worden. In de
Kamer zelf kan een ieder al deze
stukken uit de zgn. tekstpool opvragen.
Binnen afzienbare tijd kunnen
kamerleden dit bestand ook op hun eigen
personal computer thuis raadplegen.

DISKETTE VERVANGT PAPIERSTAPELS

Tot op heden werd de correspondentie
stroom grotendeels aangeleverd in de
vorm van grote stapels papier; enkele
ministeries leveren bepaalde stukken al
op diskettes af. Reeds in februari 1990
zal het Ministerie van Sociale Zaken op
deze nieuwe elektronische wijze met de
Kamer gaan communiceren, binnen enkele
maanden gevolgd door de ministeries van
Onderwijs en Justitie.

BESPARINGEN

Het nieuwe systeem zal aanzienlijke
besparingen opleveren in onder meer
zetkosten en papier. Uiteraard moeten
de komende jaren computerprogramma's op
elkaar worden afgestemd. Ook binnen de
Kamer zullen nog de nodige
werkzaamheden zoals op het gebied van
bekabeling verricht moeten worden. Het
gerenoveerde Hotel - waar o.m. de
commissie bureaus gevestigd is -
beschikt al over een aangepast
kabelsysteem. Het is de bedoeling dat
bij de ingebruikneming van de nieuwbouw
van de Kamer medio 1992 dit nieuwe
systeem volledig operationeel zal zijn.

PROJECT PARLEMENT

Het project parlement is een project
van het Ministerie van Binnenlandse
Zaken in het kader van het DIS-plan dat
ten doel heeft de elektronische
uitwisseling van teksten tussen
regering, parlement en Sdu mogelijk te
maken. Hiermee wordt bereikt, dat de
communicatie sneller gaat en dat er een
aanzienlijke besparing in de drukkosten
is.

Om de communicatie voor iedereen
toepasbaar te maken, stelt Binnenlandse
Zaken de eis, dat gebruik gemaakt wordt
van standaard communicatie- protocollen
en een standaard document- formaat.
Hiermee is het project onafhankelijk
van de gebruikte apparatuur en
programmatuur bij de ministeries,
parlement en Sdu. De uitvoering van het
project is door Binnenlandse Zaken
uitbesteed aan het RCC.

DOELSTELLING

Uitgangspunt van het project is, dat in
de toekomst alle stukken tussen
regering en parlement elektronisch
worden uitgewisseld. D.w.z. dat alle
aan de Kamer geadresseerde post
binnenkomt in een elektronische postbus
en van daaruit verder wordt verdeeld.
Ook de post van de Kamer aan de
regering, verslagen, vragen enz., wordt
elektronisch verstuurd naar een
centraal punt binnen het betreffende
ministerie.

TEKSTVERWERKINGSGROEP

De consequentie van het project
parlement is, dat ook de Kamer haar
documenten elektronisch beschikbaar
dient te hebben. Daartoe gaat per 1
januari a.s. een tekstverwerkings groep
van start bij de Griffie van de Tweede
Kamer, die er voor moet zorgen dat
stukken, die niet op diskette of in de
toekomst via de lijn beschikbaar zijn,
alsnog elektronisch beschikbaar komen.
Per 1 januari dienen dus waar mogelijk
diskettes te worden meegeleverd met de
teksten. De tekstverwerkings groep
verdient zijn eigen kosten terug
doordat documenten, die op deze manier
aan de Sdu worden aangeleverd,
aanzienlijk goedkoper gedrukt worden.

TEKSTPOOL

Een van de extra mogelijkheden, die ter
beschikking staan, is de mogelijkheid
tot inzage via het beeldscherm van de
bij de Griffie binnen gekomen stukken:
de tekstpool. Dit geeft de mogelijkheid
aan iedereen op het Binnenhof direct te
zien of een bepaald stuk al binnen is
en wat de inhoud ervan is. De kopieen
van de concepten die nu worden
rondgestuurd en bij de Griffie ter
inzage liggen zijn dan overbodig. Dit
geeft een aanzienlijke besparing bij de
ministeries en bij de Kamer.

NETWERKCONFIGURATIE

De nieuwbouw geeft de mogelijkheid de
Kamer te voorzien van een modern
netwerk, ter vervanging van het
verouderde netwerk, dat samenhangt met
de centrale IBM 8100-computers. Bij het
begin van de nieuwbouw is gekozen voor
het zgn. IBM cabling system, dit is een
L(ocal) A(rea) N(etwork), dat het
mogelijk maakt in verschillende lagen
te communiceren afhankelijk van de
toepassingen: op pc-nivo, op
afdelingsnivo en met de centrale
apparatuur. Bovendien geeft het nieuwe
netwerk dezelfde mogelijkheden als het
oude, namelijk het tegelijkertijd
gebruiken van verschillende
toepassingen: men kan nu immers ook al
Stairs, Parlis en tekstverwerking
tegelijk gebruiken.

VERVANGING APPARATUUR

Het Hotel is reeds van de nieuwe
bekabeling voorzien. Om het netwerk
echter met alle mogelijkheden in
gebruik te nemen is vervanging van de
centrale apparatuur noodzakelijk. De
oudste computer bij de Kamer is
inmiddels acht jaar oud: de capaciteit
is veel te klein. In deze acht jaar is
het netwerk gegroeid van 10
beeldschermen op een 8100- computer
naar 400 beeldschermen op twee 8100-
computers.

Ten behoeve van het project parlement,
ter ontlasting van de huidige computers
en om de nieuwe netwerk mogelijkheden
te kunnen testen, is inmiddels een
AS/400 computer van IBM geinstalleerd.
Als er ervaring met deze computer is
opgedaan zal er over de vervanging van
de oude computers verder worden
beslist.

ROSETTA-PROJECT

In 1799 vonden officieren van Napoleon
Bonaparte bij het Egyptische plaatsje
Rosetta, in het westelijke deel van de
Nijldelta, een bijzondere steen. In
deze steen was een tekst in drie talen
gebeiteld: klassiek Egyptisch (in
hieroglyfen), Demotisch (een latere
schriftvorm van het Egyptisch) en
Grieks. Die steen van Rosetta vormde de
sleutel tot het ontcijferen van de
hieroglyfen. In 1822 publiceerde Jean
Paul Champollion, die de teksten op de
steen analyseerde, trots zijn oplossing
voor dit reeds eeuwen bestaand
probleem.

Nu, bijna 170 jaar later, wordt onder
leiding van prof. ir. Jan Landsbergen
van het Philips Natuurkundig
Laboratorium te Eindhoven hard gewerkt
aan een geavanceerd vertaalproject met
de toepasselijke naam Rosetta. Het werk
is gericht op de realisatie van een
computer- vertaalsysteem, waarmee de
gebruiker snel en eenvoudig met
anderstaligen kan communiceren. Een
dergelijk systeem zal zowel in de
prive- sfeer als in het bedrijfsleven
zijn nut kunnen hebben. Behalve aan het
automatisch vertalen van documenten kan
men daarbij denken aan meertalige
electronic mail, automatisch schrijven
van brieven in verschillende talen,
enz. Rosetta verkeert thans echter nog
in de research fase.
Het onderzoek geschiedt in samenwerking
met het Onderzoeks instituut voor Taal
en Spraak (OTS) van de Rijks
Universiteit Utrecht. Het project werd
in zijn eerste fase, van 1985 tot 1989,
gesubsidieerd door de NEHEM.

ONBEGRIJPELIJKE PASSAGES

Bij het vertalen wordt gebruik gemaakt
van speciale grammatica's van de
betrokken talen, vooralsnog Nederlands,
Engels en Spaans. Rosetta onderscheidt
zich vooral van andere vertaalsystemen
door de aandacht die wordt gegeven aan
de ontwikkeling van grammatica's met de
benodigde breedheid en precisie.

Prof. Landsbergen, die ook
deeltijdhoogleraar is in de toepassings
gerichte taal- en spraak-
automatisering aan de Rijks
Universiteit Utrecht, stelde in zijn op
1 november j.l. uitgesproken rede
'Kunnen machines vertalen?' dat
volledig automatisch vertalen van
willekeurige teksten vooralsnog niet
mogelijk is. De kwaliteit van de
vertalingen is dan te slecht en vaak
leidt automatisch vertalen zelfs tot
volstrekt onbegrijpelijke passages.

Het is echter wel mogelijk om een
systeem te ontwikkelen dat in
samenwerking met de gebruiker adequate
vertalingen produceert, zonder dat de
gebruiker de doeltaal hoeft te kennen.
Bij dit samenspel levert het systeem de
benodigde taalkundige kennis en wordt
de gebruiker geraadpleegd als het gaat
om begrip van de tekst. Het idee voor
zo'n interactief vertaalsysteem is niet
nieuw. Maar het is tot dusverre niet
gerealiseerd, omdat men heeft
onderschat hoe uitgebreid de
taalkundige kennis is die zo'n systeem
nodig heeft.

RELATIE TUSSEN GRAMMATICA'S

Woord voor woord vetalen leidt heel
vaak tot nonsens. Een zin als 'Het
bedrijf schort alle betalingen op', bij
voorbeeld, kan zo in het Engels leiden
tot: 'It act apron all payments up'.
Een struikelblok is hier een verkeerde
interpretatie van homoniemen, gelijke
woorden met zeer verschillende
betekenis.

Rosetta vertaalt niet woord voor woord,
maar maakt gebruik van grammatica's van
het soort zoals voorgesteld door de
Amerikaanse logicus Montague. Zo'n
Montague- grammatica maakt de
betekenis- structuur van een zin
expliciet. Kenmerkend voor Rosetta is
dat de grammatica's van verschillende
talen gelijkvormig worden opgebouwd,
zodanig dat in elkaar te vertalen
zinnen dezelfde betekenis- structuur
krijgen toegekend, terwijl ze qua vorm
toch sterk mogen verschillen.

Een Montague- grammatica voor een taal
specificeert basis- uitdrukkingen en
regels waarmee basis- uitdrukkingen tot
zinnen kunnen worden gecombineerd.
Basis- uitdrukkingen zijn de kleinste
betekenisvolle eenheden: woorden als
'jaar', 'voorbijgaan', etc., maar ook
bij voorbeeld de uitdrukking 'een poets
bakken'. Past men voor de bouw van een
zin een eerste regel toe, dan wordt bv.
'jaar' omgezet in 'een jaar'.
Combineert men daarna, volgens een
tweede regel, 'een jaar' met
'voorbijgaan', en zet men dit met een
derde regel in de verleden tijd, dan
krijgt men: 'er ging een jaar voorbij'.
Stel, men wil deze zin in het Engels
vertalen. De zin voert men daartoe in
de computer in, die met behulp van de
grammatica de zin analyseert. 'Jaar' en
'voorbijgaan' worden daarbij als basis-
uitdrukkingen herkend en vervolgens
vertaald in Engelse basis-
uitdrukkingen. Na combinatie met behulp
van Engelse regels, die qua betekenis
overeenkomen met de gebruikte
Nederlandse, ontstaat: 'a year passed'.

TUSSENTAAL

Bovengenoemde betekenis- structuren
spelen in Rosetta de rol van een
tussentaal, waarin een brontaal- zin
wordt vertaald alvorens naar de
doeltaal te gaan. Dit opent meteen de
weg voor vertalingen naar meer dan 1
doeltaal. Bovendien wordt bij het
omzetten in de tussentaal nagegaan of
de in de brontaal gevonden basis-
uitdrukkingen mogelijk meer dan 1
betekenis hebben. Meer betekenissen van
een woord leiden dan tot evenzovele
vertaal- mogelijkheden. Hoe moet een
systeem een zin als 'wij zagen bomen'
vertalen? Dienen de bomen gezaagd dan
wel gezien te worden? Om dat dilemma te
beslechten zou het systeem begrip van
de te vertalen tekst moeten hebben. Dat
is slechts in beperkte mate mogelijk.
Men kan echter ook de helpende hand
bieden via een interactieve
samenwerking met een menselijke
gebruiker. Rosetta is zodanig opgezet
dat deze gebruiker alleen de brontaal
hoeft te beheersen. De computer vraagt
welke van de mogelijke interpretaties
van het woord 'zagen' de gewenste is.
Na het beantwoorden van die vraag geeft
hij de bijbehorende vertaling.

