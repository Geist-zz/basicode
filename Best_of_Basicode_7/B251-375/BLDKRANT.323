323, maa 21 mei '90

FLIGHTSIMULATOR

Toen rond 1983 de eerste
Flightsimulator van Sublogic voor de
Apple op de markt verscheen, bestond de
handleiding uit twee boekjes van elk 92
pagina's in pocket formaat.
Langzamerhand groeide het programma uit
tot iets dat alleen maar op wat grotere
systemen kan draaien, b.v. de PC, een
Macintosh, een Amiga of een Atari, en
nu ook door Microsoft op de markt wordt
gebracht. De bijgevoegde handleiding is
ook forser geworden en beslaat nu
enkele honderden pagina's in een groot
formaat. Het boek bevat een overzicht
van de vliegtechniek en een cursus
vliegen in de praktijk met extra's als
stuntvliegen en zelfs oorlogsvliegen
(WW1). Voor veel gebruikers zal het
feit dat het boek in de Engelse taal is
geschreven een bezwaar zijn. Inmiddels
zijn op de markt een paar handleidingen
in de Nederlandse taal verschenen, die
wij nu zullen bespreken.

HET GROTE MS-FLIGHTSIMULATOR BOEK

Uitgave Data Becker, 213 pag., prijs f
49,90, ISBN 90-229-3712-7.
Dit boek is toegespitst op het gebruik
van de Flightsimulator versie 3.0 of
4.0 op een PC. Het is mogelijk om
daarmee vrij realistisch te vliegen,
met de beperking dat de bediening van
de stuurorganen wat onwerkelijk
aandoet. Het boek begint met uitvoerig
in te gaan op de instrumenten die
standaard in vliegtuigen op het
instrumenten paneel zijn te vinden en
die nodig zijn om het toestel naar
behoren te besturen. Ook wordt
uitvoerig informatie gegeven over de
bouw en over de besturings organen van
een vliegtuig en de wijze waarop zij
via de computer zijn te bedienen
(toetsenbord, joystick(s) of muis).
Dan komt de praktijk van het vliegen
aan bod. In deel 1 van de vliegcursus
wordt stap voor stap ingegaan op de
praktijk van het vliegen en in deel 2
komen ook de moeilijker facetten
daarvan aan de orde, waaronder het
vliegen op de instrumenten. Ook wordt
er gewezen op speciale mogelijkheden,
zoals het besturen van een sproei-
vliegtuig of zelfs van een gevechts
vliegtuig uit de eerste wereldoorlog.
Een apart hoofdstuk is gewijd aan de
extra mogelijkheden van versie 4.0
(waarbij ook het vliegen met een
zweefvliegtuig behoort). In de
appendices vinden we een samenvatting
van het menu-systeem, een lijst met de
gebruikte afkortingen, lijsten van
vliegvelden en radio- frequenties die
in de Flightsimulator van pas komen,
enz. Dit boek lijkt in grote trekken op
de bij het programma geleverde Engelse
handleiding, hoewel het geen
letterlijke vertaling daarvan is.

LEREN VLIEGEN MET FLIGHT SIMULATOR

door John Rafferty, 272 pag., prijs f
38,-, uitgave Academic Service, ISBN
90-6233-489-X.
Dit boek is geschreven door een ervaren
piloot, die door zijn zoon op het
simulatie programma attent werd
gemaakt. Toen zoonlief na een paar
dagen het programma voor gezien hield
(te moeilijk), begon pa er eens mee te
experimenteren. Hij ontdekte dat, als
je de simulator behandelde als een echt
vliegtuig tijdens de vlucht, het
allemaal schitterend werkte, en hij
werd enthousiast. Hij deed met het
programma allerlei interessante
ervaringen op, die hij niet voor
zichzelf wilde houden. Het resulteerde
in het genoemde boek.

Wat hierin beschreven wordt is niet
gebonden aan een type computer, maar
het is geldig voor alle computers
waarvoor van Sublogic of van Microsoft
een Flightsimulator programma bestaat.
Het boek begint met een hoofdstuk
'elementaire vliegoefeningen', waarin
in drie vliegtochten het vertrek, de
vlucht en de aankomst en tevens twee
solovluchten worden geoefend. Deze
vluchten zijn zeer realistisch
beschreven, ook de gesprekken van de
piloot met de toren zijn opgenomen.
Vervolgens worden aan de hand van nog
eens 23 andere vluchten allerlei in de
praktijk voorkomende gevallen (ook
storingen) besproken en wordt ingegaan
op het vliegen op de instrumenten,
waarbij ook o.a. de Automatic Direction
Finder (automatische richting zoeker),
het ILS (instrument landing system) en
VOR (VHF Omnidirectional Range), het
navigeren met behulp van radiosignalen
op middelgrote en grote afstand, wordt
geoefend. Alles wordt heel duidelijk
beschreven.

Er bevinden zich ook een groot aantal
naderings kaarten voor vliegvelden in
het boek. Men kan dus de beelden uit de
simulator vergelijken met de bestaande
situatie.
Het vliegen blijft moeilijk en het
vereist dan ook zeer veel oefening om
alles tot een goed einde te brengen,
maar met behulp van dit boek lukt het
de doorzetter zeker.

DOS 4.X REFERENTIEGIDS

door Schieb, 264 pag. in pocket
formaat, uitgave Data Becker
Nederlands, prijs f 32,50, ISBN
90-229-3709-7.
Deze referentiegids is bedoeld als
naslagwerk voor ervaren gebruikers, er
wordt van uitgegaan dat de lezer met
zijn computer overweg kan. Na een
beknopte inleiding over de historie van
MS-DOS en een aanwijzing voor het
gebruik van deze gids volgt een
overzicht van de DOS instructies, de
configuratie- instructies en de batch-
instructies in alfabetische volgorde,
voorzien van een duidelijke uitleg. Dan
volgt een hoofdstukje DOS algemeen en
verder iets over de DOS shell. Ook het
partitioneren van de harddisk met FDISK
komt uitvoerig aan de orde. Er zijn 12
appendices met interessante gegevens in
beknopte vorm en het register is goed
uitgevoerd. Een handig naslagwerkje
voor de gebruikers van deze nieuwere
versie van DOS.
(Met dank aan Pieter Vijlbrief)

NIEUWE PC'S VAN HEWLETT-PACKARD

Hewlett-Packard introduceert twee
volledig volgens internationale
standaards ontwikkelde PC's: de HP
Vectra 386/25 met een kloksnelheid van
25 MHz en de HP Vectra 286/12 met een
kloksnelheid van 12 MHz.

De HP Vectra 386/25 bevat naast een
uiterst snelle processor tevens een
tweede generatie HP Super VGA
video-controller waardoor er een
snellere beeldopbouw en een betere
resolutie is bereikt. Tevens is de 386
uitgerust met een 2 Mb geheugen,
uitbreidbaar tot 32 Mb, waarbij EMS
(LIMS 4.0) hardwarematig wordt
ondersteund. Het externe geheugen
bestaat onder meer uit een harddisk van
84 of 168 Mb.

OPPERVLAKTE-MONTAGE

Een belangrijke vernieuwing in
vergelijking met andere PC's is dat in
zowel de 386/25 als de 286/12 gebruik
is gemaakt van HP's nieuwe surface
mount technology SMT4. Een technologie
die speciaal is ontwikkeld voor de
onlangs geintroduceerde 486-PC van
Hewlett-Packard. Door gebruik te maken
van deze technologie is het aantal
componenten tot een minimum
teruggebracht, waarbij het energie
verbruik en de verbindingen tussen de
componenten onderling aanzienlijk zijn
gereduceerd. Dit resulteert in een zeer
goede prijs/ prestatie verhouding.

TOEPASSINGEN

Beide nieuwe PC's kunnen worden
ingeschakeld voor uiteenlopende
toepassingen. Enerzijds kunnen zij
dienst doen als high-performance
desktop personal computers. Daarbij
geven de prestaties van de Vectra
386/25 alle ruimte aan 'zware'
toepassingen zoals CAD, complexe
spreadsheets en database applicaties en
professionele Desktop Publishing
toepassingen.

De Vectra 286/12 positioneert zich wat
dit betreft als snelle AT voor
professionele kantoor toepassingen.
Anderzijds kunnen de beide PC's
effectief worden ingezet als
respectievelijk server en intelligente
terminal in Local Area Networks.

MAC-KOPIE NU DRAAGBAAR

Vandewater Enterprise bouwt sinds enige
tijd nog meer typen Macintoshes om. Tot
het uitgebreide aanbod behoort nu ook
een draagbare variant van de Taiwanese
spuitgieterij. Wat ontbreekt aan de
kastjes zijn de moederborden. Tegen
inlevering van een (desnoods defecte)
Macintosh (Plus, SE, SE/30) en met
bijbetaling van vierduizend gulden
(excl. omzetbelasting) assembleert
Vandewater een draagbare Macintosh.
Hiermee wordt een dergelijk apparaat
voor circa de helft van de prijs van de
echte Apple Portable Macintosh
bereikbaar. (Hoewel: zie slot van dit
verhaal - Red.). Uitbreidingen op het
gebied van de externe opslag
capaciteiten tot bijvoorbeeld 100 Mb
behoren tevens tot de mogelijkheden.

VERSCHILLEN

Behalve in prijs, verschilt deze
draagbare kloon op twee essentiele
punten van zijn origineel. Het
beeldscherm is een 'gewoon' en geen
'active' liquid cristal display, doch
met backlit, en het apparaat is
uitsluitend via een netsnoer met 220
Volt te voeden. De door Vandewater
geassembleerde apparaten mogen de
geuzennaam 'kloon' geheel terecht
gebruiken. Volgens de officiele
definitie van Apple Computer BV is een
kloon 'een computer van een concurrent,
waarop dezelfde systeem software als
die van Apple draait.' Met deze
definitie laat de juridisch adviseur
van Apple de strafrechtelijke kant van
de zaak, namelijk of dat draaien van
die systeem software al dan niet met
toestemming gebeurt, vooralsnog in het
midden. Overigens waarschuwt Apple de
markt wel voor namaak Macintoshes. De
fabrikant deelt mee dat zijn hard- en
software beschermd zijn door patenten
en auteursrechten, en dat daarom het
klonen tot juridische stappen zal
leiden. Volgens Apple zijn hiervan
vervelende consequenties voor de
gebruiker een gevolg. 'Is er namelijk
sprake van een echte kloon, dan dreigen
juridische maatregelen, waardoor
service en support van de klonen
leverancier niet gegarandeerd zullen
zijn. Of er is geen sprake van een
echte kloon, en dan zullen er problemen
rijzen met betrekking tot de
compatibiliteit met de Macintosh.' De
apparaten van Vandewater Enterprise
zijn per definitie erkende klonen,
omdat zij rondom het echte Apple
binnenwerk zijn opgebouwd. Het bedrijf
heeft tot op heden nog geen berichten
van Apple ontvangen en is bereikbaar op
tel. 020-880205. (Uit: PC+)

MAC PORTABLES WORDEN GOEDKOPER

Overigens is een deel van de winst door
Apple afgeroomd met de aankondiging dat
de verschillende portables een stuk (zo
rond de f 3000,- of 25 pct) goedkoper
zullen worden. De Macintosh Portable
met 1 Mb intern geheugen en een vaste
schijf van 40 Mb kost nu nog ruim f
13.600,-. De Memory Expansion van 1
naar 2 Mb is los verkrijgbaar en kost f
1297,- (inclusief alles). De duurste
draagMac met 2 MB, vaste schijf van 40
Mb en ingebouwd modem doet f 13.195,-
ex BTW , dus f 15.636,-.

Apple heeft geconstateerd dat
gebruikers van het portable model erg
tevreden zijn over de machine. Anders
dan gedacht wordt gebruiken zij de
portable niet als tweede computer naast
hun desktop exemplaar, maar zelfstandig
en eerder in plaats van, aldus Hans
Rademakers van de firma.

ATARI VERLAAGT PRIJZEN

Atari is (bijna agressief) bezig de
hobbyist te trekken met aanzienlijke
prijsverlagingen. De prijzen van de
Lynx en - vooral interessant - de
Portfolio zijn verlaagd. Van de laatste
met liefst f 200,- In plaats van f
949,- kost de Portfolio nog maar f
749,-. De Lynx, de spelcomputer die we
eerder introduceerden in ons programma,
kost nu nog f 499,-. Trouwens ook de PC
5 (20 MHz, 4Mb RAM en 60Mb harddisk)
komt nu op f 8399,- en de Mega ST4 op f
3799,-.
Alle prijzen worden genoemd in de
nieuwe prijslijst die geldt vanaf 15
mei. Het kan interessant zijn de nieuwe
prijslijst bij een Atari dealer op te
pikken, waarin ook de nieuwe 80386-SX
computer is opgenomen. In de nieuwe
prijslijst kondigt de computer firma
ook nieuwe lettertypes aan en maakt
gewag van een illegale kopie van het
PC-Speed programma. De nieuwste
officiele versie werkt tot en met
versie 1.4 en niet tot 1.3 zoals de
'grijze'. Alle hierboven genoemde
prijzen zijn inclusief BTW, evenals die
in de prijslijst.

PORTFOLIO

Voor de Portfolio zijn inmiddels
seriele interfaces beschikbaar en een
'diskdrive' die in de gewone PC kan
worden geplaatst en die in staat is de
RAM-kaarten (van 32 t/m 128 K) te lezen
en te beschrijven. Een RAM-kaart is net
zo groot als een creditcard en kan in
de zijkant van de Portfolio worden
gestoken. Daarmee breidt men het
geheugen aanzienlijk uit. De Portfolio
is de kleinst leverbare MS-DOS
computer. Een aparte beschrijving
verschijnt binnenkort in de Beeldkrant.

