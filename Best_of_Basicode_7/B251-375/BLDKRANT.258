258, maa 16 okt '89

ENCORE: COMPUTERVIRUSSEN

De afgelopen week is Nederland bedolven
onder virus-nieuws, met name over het
DataCrime virus. Achteraf blijkt het
allemaal een storm in een glas (sterk)
water te zijn geweest. Het virus heeft
zich, althans in Nederland, nauwelijks
gemanifesteerd. Niettemin blijft
achtzaamheid geboden, want in een
computer gebeuren soms vreemde
dingen...

COMPUTERJOURNAAL

De Nederlandse Onderwijs Televisie
(NOT) start op maandag 23 oktober a.s.
(14.00 uur, Ned. 3) met het
schooltelevisie programma
Computerjournaal. Het journaal is
bestemd voor de lessen Nederlands en
Informaticakunde in de onderbouw van
het voortgezet onderwijs.

Het programma bestaat uit acht
uitzendingen. In elke uitzending wordt
aan een of meer actuele berichten over
het gebruik van de computer aandacht
geschonken. Daarnaast komt in iedere
uitzending een hoofdonderwerp aan bod,
achtereenvolgens: computers, informatie
en de journalist (afl. 1), het kantoor
en de nieuwe schrijfomgeving (afl. 2),
vormgeving en beeldverwerking met de
computer (afl. 3), dichten en
muziek-digitaal (afl. 4), vertalen met
de computer (afl. 5), enquetes (afl.
6), de bibliotheek van de jaren '90
(afl. 7), en telecommunicatie (afl. 8).

Er zal eens per maand een aflevering
worden uitgezonden, telkens op een
maandag, vanaf 14.00 uur op Nederland
3. De betreffende aflevering wordt
steeds herhaald op de vrijdag daarna,
om 10.30 uur, ook weer op Nederland 3.
De afleveringen duren ongeveer 25
minuten.

LESMATERIAAL

Bij de tv-cursus is voor middelbare
scholen schriftelijk lesmateriaal
verkrijgbaar, zowel voor de leerlingen
als voor de docenten. Tevens kan de
school een bijbehorend educatief
software-pakket bestellen, genaamd
'Scoop'. Dit is een soort
adventure-spel, waarin de werksituatie
van een journalist wordt nagebootst. De
leerling moet dan op jacht gaan naar
een 'scoop' (journalistieke primeur).

Het Computerjournaal is het resultaat
van samenwerking tussen de Stichting
Nederlandse Onderwijs Televisie in
Hilversum, de Stichting Leerplan
Ontwikkeling te Enschede, en sponsor
PTT Telecom.

ONDERZOEKPROJECT NEURONALE NETWERKEN

Het zenuwstelsel in biologische
organismen overtreft de meest krachtige
computersystemen in alledaagse taken
zoals herkennen van objecten, navigeren
door een onbekende omgeving. etc. De
sleutel tot deze vermogens ligt
vermoedelijk in de parallelle
informatie- verwerking en in het feit,
dat de eigenschappen van zenuwcellen en
hun onderlinge verbindingen voortdurend
worden aangepast aan de meest
voorkomende neuronale signalen.

Momenteel worden toepassingen van
neuronale netwerken vooral gevonden in
de patroon- herkenning, waarbij de
verbindingen in het netwerken zo worden
gekozen, dat het netwerk selectief
wordt voor het herkennen van
specifieke, eventueel met ruis
verstoorde, patronen (o.a. videobeelden
en spraak).

ZELF-ORGANISATIE

Onderzoek naar de informatie-
verwerking in biologische systemen
heeft een aantal suggesties opgeleverd
voor zelf-organiserende principes,
waardoor met een 'unsupervised'
leerprincipe de informatie- verwerking
voortdurend wordt aangepast en herijkt.
Deze inzichten in de neuronale
informatie- verwerking in biologische
organismen kunnen tot belangrijke
toepassingen leiden in o.a. de
robotica.

Het onderzoek naar de informatie-
verwerking in neuronale netwerken vindt
vooral plaats binnen de werkgemeenschap
neuro-informatica van de Stichting voor
Biofysica. Een aantal vakgroepen van
diverse universiteiten zullen gaan
samenwerken in een door SPIN voor 4
jaar gesubsidieerd onderzoek- programma
dat zich richt op fundamenteel en
toepassingsgericht onderzoek naar
neuronale netwerken. (Bron: NWO)

VPS VERSUS PDC

In het personeelsblad 'NOB-bericht' van
het Nederlands Omroepproduktie Bedrijf
lazen we een artikel over automatische
start/stop systemen voor
videorecorders, dat we U niet wilden
onthouden. De auteur is Bert Klaver.
Meer informatie bij de afdeling In en
Externe Communicatie van het NOB op
tel. 035-779111 of bij de
NOS-persdienst op 035-779222.

VPS KAN IN DE PRULLEBAK

Het overkoepelende orgaan van de
Europese omroepen (de EBU) heeft met de
consumenten- electronica industrie
overeenstemming bereikt over een
start/stop systeem voor de huiskamer-
videorecorder. De nieuwe naam is:
P.D.C. (Program Delivery Control), een
technisch ruime omschrijving voor het
automatisch besturen van de huiskamer-
videorecorder. Met deze overeenstemming
kan gesteld worden dat de nieuwe
ontwikkelingen op dit gebied uit
Engeland, Duitsland en Frankrijk ruim
baan krijgen. Het oude V.P.S. systeem
(Video Programming System) moet dan ook
als afgeschreven worden beschouwd en
hoort vanaf nu in de prullebak.

Uitermate vreemd is het dan ook, dat na
ruim drie jaar discussie binnen het
NOS-bestuur (is hier sprake van enige
besluiteloosheid?) onlangs de minister
van WVC om geld gevraagd werd voor
invoering van het (nu inmiddels
achterhaalde) VPS-systeem.

VPS

VPS is een vinding uit Duitsland
waarbij vanuit de t.v.-studio
(eindregie) een signaal met het
programma wordt meegegeven om
voorgeprogrammeerde huiskamervideo's te
laten starten en stoppen. De consument
heeft hier enorm veel voordeel van:
programma's worden altijd exact
opgenomen, ook al wijken de werkelijke
uitzendtijden af van de
voorgeprogrammeerde tijden.

Echter, met de komst van 'de kabel'
(meer zenders) en het geavanceerder
worden van de techniek werd het
bedienen (programmeren) van de
videorecorder steeds lastiger (ga bij U
thuis maar eens na wie het handigst is
met het programmeren van die helse
machine). Bedacht werd, dat naast het
automatisch starten en stoppen van de
videorecorder ook het programmeren
eenvoudiger moest.

Het resultaat kent bijna iedereen: de
introductie van de streepjescode in de
omroepgidsen. Een aantal programma's
zijn voorzien van een streepjescode die
met een speciale leespen (al of niet
draadloos gekoppeld met de
videorecorder) wordt gelezen.

NADELEN

Echter met dit systeem blijft het
behelpen, want (o.a. om druktechnische
redenen) zullen nooit alle programma's
voorzien worden van een streepjescode.
Verwachten is dan ook, dat wanneer een
omroep een keuze moet maken voor de
eigen gids, uiteraard de eigen
programma's het eerst voorzien worden
van een code.

Ook technisch kent het VPS systeem z'n
negatieve kanten: voor het uitzenden
van de start- en stopsignalen moet een
hele beeldlijn worden opgeofferd.
Volgens de deskundigen van de afdeling
Onderzoek & Ontwikkeling van het NOB is
hiervoor lijn 16 gereserveerd: een lijn
die buiten het 'gewone beeld' valt en
normaal gesproken bestemd is voor
overdracht van 'teletekst- informatie'.

TELETEKST

Volgens de NOB-techneuten is het met de
huidige stand van de techniek dan ook
'volstrekte onzin' om alleen voor VPS
een aparte beeldlijn te gebruiken. Veel
beter is het om een start/stop systeem
te integreren in teletekst.

In de praktijk betekent dit dat zowel
de te programmeren programma's als de
start/stop codes via dit medium worden
doorgegeven. De video-recorders worden
uitgerust met een teletekst decoder die
gekoppeld is met het opname-mechanisme
van de videorecorder. Met eenvoudige
handelingen op de afstandbediening
wordt via teletekst een keuze gemaakt
uit de programma's. De techniek doet de
rest.

PDC

Juist de nieuwe PDC-norm biedt alle
mogelijkheden. Voorwaarde voor het
slagen van PDC is wel, dat ruim van te
voren (bv. een week of drie) de
programma- gegevens op teletekst worden
gezet. Nu nog staan alleen de
programma- gegevens van de dag van
uitzending op de pagina's 210, 220 en
230. Wil de consument PDC effectief
kunnen gebruiken, dan moet er ruim van
te voren geprogrammeerd kunnen worden.

DISCUSSIE

Zo'n stap zal natuurlijk de nodige
discussie binnen de omroeppolitiek
geven: immers, voor het publiek wordt
het minder noodzakelijk om de
omroepgids in huis te halen wanneer er
op teletekst een 'gids' aanwezig is die
zelfs meer informatie geeft. Omdat een
abonnement op een omroepgids nog steeds
gekoppeld is aan het lidmaatschap van
de zendgemachtigde, valt te verwachten
dat de omroepbazen niet al te snel
zullen kiezen voor invoering van PDC.

Wellicht om deze reden werd onlangs dan
ook besloten om de minister van WVC om
een bijdrage te vragen voor de
introductie van het inmiddels
achterhaalde VPS-systeem. NOS-
beleidsmedewerker C.J. de Bruin vertelt
dat er op ambtelijk niveau overleg
gaande is over het NOS-verzoek. Op de
recente technische ontwikkelingen en
het advies van de EBU reageert hij:
'PDC is een ruime jas waarbinnen ruimte
opengelaten is om ook VPS tot dit
systeem te mogen rekenen; PDC sluit VPS
zeker niet uit'. Na enig doorvragen
over de moderne stand van de techniek
en de voor- en nadelen voor de
consument, besluit hij: 'Wellicht moet
er binnen het NOS-bestuur over het
besluit voor VPS nog maar eens
gesproken worden'.

KIEZEN OF DELEN

Voor de consument is het te hopen, dat
er in Den Haag ambtenaren zitten die
zelf ook problemen hebben met het juist
programmeren van de video-recorder...

Als er dan toch geld uitgegeven moet
worden voor de introductie van een
nieuw systeem, laat het dan ook maar
meteen het modernste zijn: de consument
heeft er voordeel van; de techniek is
er klaar voor; de EBU en de Europese
consumenten- electronica industrie
hebben overeenstemming; alleen
Hilversum nog. Men kan er haast niet
meer onderuit om te kiezen voor de
toekomst.

Nu nog heeft Hilversum de kans om de
toon aan te geven bij de introductie
van een nieuw systeem. Wanneer een van
de nieuwe commerciele zenders het
initiatief neemt ligt de norm voor
Nederland vast. Wellicht een gat in de
markt.

