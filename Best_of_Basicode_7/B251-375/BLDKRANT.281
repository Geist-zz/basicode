281, woe 27 dec '89

MICROSATS EN UOSAT D EN E

De voorbereidingen voor de lancering
van de vier MicroSats en twee UoSATs
zijn in volle gang. De lancering is nu
weer iets vertraagd naar 11 januari
1990 rond 0135 UTC. Alle te lanceren
satellieten zijn inmiddels aangekomen
in Kourou, Frans Guyana.

UOSATS

Tijdens het transport naar Zuid Amerika
zijn de twee UoSATs even zoek geraakt,
waardoor een dag vertraging ontstond.
Op 1 december arriveerden de
satellieten echter veilig op de ESA
lanceerbasis bij Kourou. Als alles goed
is verlopen, zijn ze daar inmiddels
gemonteerd aan de ASAP van de ARIANE 4
raket.

Het UoSAT-team in Kourou bestaat nu uit
Martin Sweeting G3YJO, Neville Bean
G8NOB, Jeff Ward K8KA en Maarten
Meerman G7DQE. (Er zijn overigens vier
Nederlanders betrokken geweest bij de
ontwikkeling en bouw van de twee nieuwe
UoSATs.)

Voordat de satellieten werden
verscheept naar Frans Guyana hebben ze
nog allerlei tests ondergaan, zoals
hoogfrekwent- tests en blootstelling
aan temperaturen tot -20 C. De CCD
videocamera in UoSAT E werkt uitstekend
in samenwerking met het Transputer Data
Processing Experiment.

MICROSATS

De vier MicroSats zijn op 1 december
van Denver naar Miami getransporteerd.
Daarbij zijn geen problemen opgetreden
als gevolg van de speciale behandeling
die de satellieten kregen. Op 2
december volgde het transport naar
Kourou. Alle satellieten moeten
inmiddels op de derde trap van de
ARIANE raket zijn gemonteerd.

AMSAT-NA laat weten dat de MicroSats
zeker niet operationeel zullen zijn
voor eind februari 1990. Het heeft dus
geen zin voor die tijd te proberen met
packet radio kontakt te krijgen met de
MicroSats. De satellieten zullen niet
reageren. Wel zal men daardoor de
aktiviteiten van de kommando stations
kunnen vertragen door de storing die
dan veroorzaakt wordt op de uplink
frekwenties.

De MicroSat DOVE zal onder andere
packet radio bulletins gaan uitzenden.
Om deze bulletins te kunnen
meeschrijven zal men waarschijnlijk een
richtantenne moeten gebruiken. De
bulletin- uitzendingen zullen
plaatsvinden volgens het AX.25 protokol
NRZI met 1200 Baud FSK met de Bell 202
standaard, dus men kan elke
willekeurige packet radio TNC gebruiken
voor de ontvangst.

HAMSAT wenst iedereen bijzonder
prettige Kerstdagen en een voorspoedig
nieuw jaar 1990. (Aldus Nico Janssen,
PA0DLO)

NOORDPOOLEXPEDITIE

Eind februari of begin maart 1990 gaat
er een Britse expeditie naar de
Noordpool vanaf de Siberische kust
(Cape Artichesky), de eerste keer sinds
de revolutie in 1917 dat een
buitenlandse ploeg dat doet. Het zijn
slechts twee man: Sir Ranulph Fiennes
en Dr Mike Stroud. De expeditie wordt
er een van echte ontbering. Ofschoon de
afstand naar de pool groter is dan
vanaf de Canadese zijde, is er het
voordeel van de ijsdrift, die richting
pool gaat. Tijdens de vorige poging
(maart 1988) werd er een 180 kg zware
slede gebruikt, nu gereduceerd tot 135
kg (per man!). (Sneeuw van -20 C en
lager is alles behalve glad.)

De expeditie is 'unsupported': geen
honden, geen lucht droppingen. Al het
voedsel moet zelf worden meegenomen.
Enige communicatie is via HF portofoon
met radio stations op Shredny (Leonid
Labutin en Laurence Howell) en een van
de meteo drijvende stations op de
Noordpool- ijskap (Morag Howell).

LANGZAAM DOODHONGEREN

Het doel van deze tocht zal je aderen
doen bevriezen, nog meer dan op de pool
zelf: het is niet doenlijk om genoeg
voedsel mee te nemen voor de 45 dagen
die de tocht gaat duren. Slechts
ongeveer de helft is mogelijk. Beide
expeditie leden gaan in de maanden
voorafgaand aan de expeditie een
hoeveelheid lichaams vet opbouwen,
genoeg voor 3 weken (tezamen met het
voedsel rantsoen) om 'normaal' te
leven. Daarna gaat het lichaam aan de
spieren knagen. Dit noemen wij:
langzaam doodhongeren. En dat terwijl
zij een grote inspanning moeten
verrichten.

Het schema is: 11 uur lopen per dag,
met twee keer 4 (vier) minuten rust.
Ranulph Fiennes vertelde dat na twee
minuten rust het lichaams zweet begint
te bevriezen, en het lichaam begint te
rillen. Elke dag zal Dr Stroud urine en
bloed monsters nemen voor nadere
analyse later in Engeland.

TESTS

Voor, tijdens en na de tocht zullen
allerlei medische tests en metingen
worden verricht, waarin de
(biochemische) reacties van het lichaam
op de extreme beproevingen worden
geregistreerd, bv. de snelheid van de
stofwisseling en het peil van bepaalde
lichaams stoffen zoals noradrenaline en
diverse interleukines en hormonen. (We
gaan hier niet nader in op de medische
details).

DIGITALKER

Het is de bedoeling dat de Digitalker
gebruikt gaat worden om de rest van de
wereld te laten horen waar ze zijn, wat
de temperatuur is etc, net zoiets als
tijdens de Skitrek expeditie.

Baten (als die er zijn) gaan naar de
Multiple Sclerosis society. Sponsor is
Damart (thermal underwear). De tocht
werd officieel bekend gemaakt tijdens
een receptie in London, 5 Dec 1989.
Gasten hierbij waren o.a. Leonid
Labutin en Dr Dimitry Shparo (de meest
bekende Russische pool onderzoeker).
Michiel Meerman, University of Surrey,
UK.

VROUWELIJKE INGENIEURS

Er blijken meer overeenkomsten dan
verschillen te bestaan in de loopbanen
van vrouwelijke en mannelijke
ingenieurs die de laatste jaren zijn
afgestudeerd aan de Technische
Universiteit Eindhoven. Zo is het
aantal keren dat vrouwen solliciteren
voordat ze een baan hebben vrijwel
gelijk aan het aantal keren dat mannen
een poging wagen. Vrouwen komen net zo
snel aan een baan als mannen: binnen
drie maanden vinden zowel drie van de
vier vrouwen als drie van de vier
mannen een geschikte werkkring.
Mannelijke ingenieurs zijn vaker
werkzaam in het bedrijfsleven dan
vrouwen en vrouwelijke ingenieurs
blijken meer in overheidsdienst te
zijn. De verschillen in salaris zijn
eerder afhankelijk van de soort
aanstelling (vast/ tijdelijk) en de
sector waarin men werkt dan van
geslacht of studierichting.

Dat zijn enkele opmerkelijke resultaten
uit het onderzoek 'Vrouwelijke en
mannelijke ingenieurs op weg naar een
baan' die eind november tijdens een
symposium op de TU Eindhoven werden
gepresenteerd.

Aan het onderzoek hebben 107
vrouwelijke ingenieurs en 185
mannelijke ingenieurs meegewerkt die in
de periode 1982 tot 1989 aan de
Eindhovense universiteit zijn
afgestudeerd. Het onderzoek is in
opdracht van de TU Eindhoven uitgevoerd
door drs. A.M. Oude Avenhuis.

SNELLE START

De carrierestart blijkt voorspoedig
voor zowel mannen als vrouwen met een
Eindhovense ingenieurs titel. Zo heeft
bijna driekwart van de ingenieurs
binnen drie maanden een baan gevonden.
Zo'n 14% had daarvoor een termijn van
een half jaar nodig. Voor slechts 7%
heeft die periode langer dan een jaar
geduurd. Van de groep m/v ingenieurs
blijkt 1% werkloos te zijn. Vrouwen
blijken vaker dan mannen een eerste
baan te krijgen via een advertentie en
hun mannelijke collega's vinden vaker
een eerste job via hun stage.

Van de onderzochte groep TUE-ingenieurs
werken de vrouwen gemiddeld minder dan
de mannen. Zo werkt een van de vijf
vrouwelijke ir's in deeltijd, bij de
mannen een van de tien.

REDDER IN DE NOOD

Peter Norton is voor een heleboel
mensen de redder in nood. Dat komt door
zijn programma's die hij voor de nogal
gebruikers onvriendelijke MS-DOS wereld
schreef. Beroemd is vooral de Norton
utility waarmee je gewiste files kunt
terughalen of zelfs de hele inhoud van
een harde schijf mee kunt terug roepen.
Hij schreef echter ook programma's die
de snelheid van een computer kunnen
beoordelen of harde schijven sneller
kunnen maken door ze opnieuw en
logischer in te delen.

Bij Elektuur en Kluwer verscheen over
zijn programma's een boek dat 'Norton
Utilities' heet (ISBN 90-70160-67-6) en
uit het Duits is vertaald. Het werd
geschreven door Udo Schmidt en heeft
als ondertitel 'Een onmisbaar MS-DOS
gereedschap'. Het Duitse boek gaat uit
van versie 3.1, maar in de Nederlandse
uitgave is rekening gehouden met de
inmiddels verschenen 4.01 versie.

Het boek heeft een uitvoerige inhouds
opgave aan het begin en een forse
trefwoordenlijst aan het eind, wat in
belangrijke mate de bruikbaarheid
bepaalt. Alle commando's worden in goed
Nederlands uitgelegd, onder andere die
voor het terughalen van bestanden en
files, en voor allerhande vormen van
onderhoud aan de directory. De hele
Norton Integrator wordt behandeld en
wat vanuit deze shell met alle
utilities gedaan kan worden. Het boek
telt bijna 300 pagina's en kost f
49,50.

KNIPUITBON SCHOTELTEST

Hobbyscoop testte in samenwerking met
het tijdschrift RB Elektronica Magazine
en de TU Delft een groot aantal
satelliet-ontvangers en
schotelantennes. De testresultaten zijn
voor Hobbyscoop luisteraars gratis in
druk verkrijgbaar. Knip daartoe
onderstaande bon uit, plak deze op een
briefkaart, zet daarop uw naam en
adres, en stuur hem op. U krijgt dan
binnenkort de testuitslag toegestuurd.

====================
Aan NOS - HOBBYSCOOP
Satelliet-ontvangers

Postbus 1200

1200   BE  Hilversum
====================

