303, ma 2 apr '90

MICROSOFT WORKS 2.0

Begin dit jaar heeft Microsoft een
nieuwe versie (2.0) van het
geintegreerde pakket Works gelanceerd
in het Engels. Works is typisch zo'n
pakket waarbij alle commando's eender
werken in de verschillende onderdelen.
Heeft men een deel van het pakket goed
door, dan spreekt de rest al gauw voor
zichzelf. Het leent zich uitstekend
voor zakelijk werk voor de kleine
zelfstandige, een klein kantoor of de
hobbyist die alles op dezelfde manier
wil bedienen. Works is bestemd voor de
PC (MS-DOS) en omvat samenwerkende
programma's als een tekstverwerker, een
spreadsheet programma met grafische
presentatie mogelijkheden, een
communicatie deel en een interactieve
training.

NIEUWE MOGELIJKHEDEN

In de nieuwe versie zijn meer
mogelijkheden en grafische middelen
beschikbaar. Nieuw zijn onder meer de
overlappende vensters, de toepassing
van WYSIWYG (what you see is what you
get) schermtechniek, een 'Print
preview' functie en vergaande afdruk
faciliteiten. Toegevoegd zijn ook
accessoires als een reken machine,
automatische telefoonkiezer, wekker en
agenda, met nog een mogelijkheid om
bestands informatie automatisch toe te
voegen aan tekst documenten
(mailmerge), macro's en etiketten- en
formulierengenerator.

GEBRUIKSGEMAK

Works 2.0 voor de PC levert met name
voor het kleine bureau, de zelfstandige
of hobbyist een compleet aantal
mogelijkheden die naadloos op elkaar
zijn afgestemd en waarbij het makkelijk
is om van de ene applicatie naar het
andere bestand over te schakelen,
zonder het vorige deel van het
programma te moeten afsluiten.

Voor de inschakeling van de
verschillende functies worden nu
eenvoudige 'pull-down' menu's gebruikt.
Het pakket vraagt daardoor weinig
leertijd voordat men er produktief mee
kan worden. Zo kunnen de gebruikers
bijv. met de communicatie module
prijzen van een artikel opvragen om
deze vervolgens in te voegen in een
spreadsheet verkooplijst. Het resultaat
van een en ander laat zich makkelijk
omzetten in een grafiek en is later
weer toe te voegen aan een nieuwsbrief.
Vijftig interactieve lessen en
demonstraties maken de gebruiker snel
wegwijs in de verschillende
mogelijkheden en mocht een en ander nog
niet duidelijk zijn dan kan men met EEN
toets 300 hulpschermen oproepen.

DRAAGBARE PC'S

Een belangrijk voordeel is ook dat
Works maar 720 Kbyte ruimte inneemt op
een diskette. Het leent zich daardoor
uitstekend voor draagbare PC's,
bijvoorbeeld om onderweg of 's avonds
thuis memo's of rapporten te schrijven,
orderformulieren in te vullen en
onkosten berekeningen te maken.
Bestellingen en memo's kunnen via
communicatie lijnen verzonden worden
naar de thuisbasis of het kantoor.

Microsoft Works 2.0 ondersteunt net als
de tekstverwerker Word meer dan 220
printers inclusief afdrukken in
proportionele schriftsoorten. Het
pakket projecteert tekens nu naar keuze
cursief, vet en onderstreept op het
scherm en stelt de gebruiker in staat
tekst, tabellen en grafieken samen te
voegen.

Het spreadsheet bevat ruim 70
wiskundige, financiele, statistische en
logische functies. De rijen laten zich
geheel naar keuze sorteren op velden of
kolommen. De spreadsheet informatie kan
met twee toets aanslagen worden omgezet
in verschillende staaf-, lijn, cirkel-
en gecombineerde grafieken.

APPLE WORKS

Een jaar eerder werd door dezelfde
firma Works voor de Macintosh
geintroduceerd. Dit programma is nog
veel grafischer en nog veel makkelijker
te gebruiken. De PC versie is -anders
dan bijvoorbeeld Word voor Windows van
Microsoft- nog grotendeels tekst
georienteerd. Bij de Macintosh versie
voldoet het programma geheel aan de
grafische Mac-regels. Er zit dan ook
een tekenmodule bij (Paint) die veel
mogelijkheden heeft, onder andere om
samen met de rekenmodule presentaties
voor te bereiden. Waardevolle
pakketten!

ELF NIEUWE CD-ROMS

De Nederlandse uitgever van Data CD's
(CD- ROMS) Business Information
Publishers (BIP) in Bussum zal in 1990
elf nieuw titels op data-CD uitgeven.
BIP brengt enkele van deze CD's uit in
samenwerking met de hardware
leveranciers, waardoor het gebruik van
de data-CD's in Nederland wordt
gestimuleerd. De titels die daarna
zullen volgen zijn dan nog
interessanter in verband met de
inmiddels geinstalleerde CD-ROM afspeel
apparatuur. De verschillende titels
kunnen zowel los als op abonnements
basis worden aangeschaft. Prijzen
zullen varieren van enkele tientjes tot
enige honderden guldens.

CD-TITELS

Bip heeft 'alle beursgenoteerde
ondernemingen in beeld' gebracht met
jaarverslagen, dochter ondernemingen,
functionarissen en statistieken. Verder
is er een adresboek voor zakelijk
Nederland. Waar zijn de 'subsidies in
Nederland en Europa' te verkrijgen? Ook
dat levert een CD-ROM titel op, evenals
'public domain software' voor Atari,
Amiga en Commodore. Dan zijn er
'(inter)nationale vlieg- en
treinverbindingen' inclusief 22.000
zakenhotels, stations- en vliegveld
beschrijvingen en de adressen van
consulaten, ambassades en
verkeersbureau's. Heel toepasselijk is
de 'wegwijzer voor de automatiserings
markt' en de 'exportgids' met
invoerbepalingen, vakbeurzen, basis- en
handelgegevens, en banken.

BOEKEN, TIJDSCHRIFTEN EN CD'S

Onder de titel 'Boeken, tijdschriften
en CD's' heeft BIP 55.000 boektitels,
2500 tijdschriften, 16.000 populaire
CD's en 15.000 klassieke CD's
samengebracht met nog de adressen van
300 uitgevers. Voorts komt men met de
'Business Almanak' waarin zijn
opgenomen de adressen van post en
telecommunicatie, verkeer en vervoer,
overheidsorganen, reclame en marketing
en algemene adressen voor handel en
industrie. Op stapel staat ook de
telefoongids voor Zwitserland, nadat
het allemaal begonnen was met de
telefoongids voor Griekenland 'Hermes'.

JONGE UITGEVERIJ

BIP is een jonge uitgeverij, die zich
specialiseert op het gebied van
zakelijke informatie. Het in de
uitzending besproken bedrijf Electroson
doet de technische bewerking van de
databases. Een data-CD is een al wat
langer bestaand medium dat steeds meer
ingang vindt bij banken, accountants,
makelaars, apothekers, garages,
advocatenkantoren etc. Het medium biedt
de mogelijkheid vele miljoenen adressen
en/of andere gegevens zoals foto's,
films en geluid op te slaan en met
behulp van een PC met speciale
CD-speler toegankelijk te maken. De
voordelen zijn de grote opslag
capaciteit, snelheid en eenvoudige
toegang. De vereiste CD-afspeler begint
langzaam tot de standaard PC-uitrusting
te horen voor mensen die veel gegevens
moeten raadplegen. Data-CD's zijn
bovendien niet gevoelig voor
computervirussen.

COMPUTERMISDAAD STIJGT EXPLOSIEF

Het aantal gevallen van computer
criminaliteit is 'explosief
toegenomen'. Vooral de stijging van
computerfraude en -terreur, inbraak in
systemen en virussen is aanzienlijk.
Dit schrijft de Centrale Recherche
Informatiedienst (CRI) in haar
jaarverslag. In een toelichting zegt
CRI-woordvoerder De Waard dat deze
cijfers niet het hele verhaal
vertellen: 'Het gaat slechts om het
topje van de ijsberg. Nog steeds
bestaat er vooral bij grote bedrijven
die worden geconfronteerd met computer
criminaliteit weinig bereidheid tot het
doen van aangifte'.

OORZAKEN

De oorzaken van de snelle toename van
het aantal gevallen (van 38 in 1988 tot
72 vorig jaar) zijn volgens het CRI de
anonimiteit van deze vorm van misdaad.
Bovendien kunnen daders op grote
afstand blijven, gaat 'de daad uiterst
snel' en is er steeds minder kennis
nodig. Dit laatste is een gevolg van de
grote nadruk op gebruikers-
vriendelijke systemen, waardoor
eindgebruikers steeds simpeler van de
computers misbruik kunnen maken, aldus
het jaarverslag.

GEVOLGEN

De schade door computermisdaad schat de
CRI voor 1989 op 'vele tientallen
miljoenen guldens'. Overigens een
schijntje vergeleken met buitenlandse
onderzoek resultaten. Zo zou het Britse
bedrijfsleven in 1988 bijna anderhalf
miljard gulden schade hebben geleden.

Door deze ontwikkeling is er ook een
verschuiving in de 'dadercategorie'
opgetreden. Steeds meer zijn het de
eindgebruikers, die in overtreding
zijn. 'Het merendeel van de daders moet
in eigen kring worden gezocht. Dat wil
zeggen dat de grootste bedreiging wordt
gevormd door het eigen personeel',
aldus het CRI.

Volgens de CRI heeft nu ook de
georganiseerde misdaad de informatie-
technologie ontdekt. Bij steeds meer
criminele activiteiten wordt gebruik
gemaakt van computers. Opmerkelijk
noemt de CRI het aantal zakcomputers
dat bij huiszoekingen wordt gevonden.
Het gaat voornamelijk om
drugshandelaren die hun kleine computer
gebruiken als elektronische zakagenda.

TE NEMEN MAATREGELEN

De computercriminaliteit zal de komende
jaren 'beslist toenemen' en de
bestrijding verdient dan ook veel meer
aandacht, meent de CRI. Een betere
beveiliging, door onder andere
invoering van 'unieke identificatie van
de feitelijke gebruiker', is hoognodig.
Ten slotte pleit de CRI voor veel meer
samenwerking tussen bedrijven en
opsporing. Daarbij wijst de CRI op het
Landelijk Platform Computer
criminaliteit, waarin bedrijven en
overheid samenwerken in een onderzoek
naar vormen en omvang van computer
criminaliteit. Dit jaar moet het
platform zijn resultaten presenteren.

WETSVOORSTEL

Minister van Justitie Hirsch Ballin
deelt de zorg van de CRI en komt nog
voor de zomer met het wetsvoorstel
'Computer criminaliteit'. Daarin zal
hij onder andere het aftappen van
datalijnen en het zoeken onder strikte
voorwaarden door het Openbaar
Ministerie in databestanden mogelijk
maken. (Uit: Automatisering Gids)

MSX-COMPUTERDAGEN

De MSX Gebruikersgroep organiseert op
zaterdag 7 en zondag 8 april een grote
computerbeurs in de Tilburgse
Evenementenhal, op het adres
Groenstraat 139/141. Een groot aantal
MSX gebruikers verenigingen en diverse
bedrijven uit Nederland en Belgie
zullen deelnemen aan dit evenement.
Naast veel demonstraties zullen er o.a.
de mogelijkheden van de nieuwste loot
aan de MSX-stam, de MSX2+, te zien
zijn.

De beurs is dagelijks geopend van 10
tot 17 uur. De entree bedraagt F 6,50
per persoon.

