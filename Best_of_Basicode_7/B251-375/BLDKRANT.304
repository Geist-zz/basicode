304, maa 2 apr '90

BEELDKRANT SPECIAL: KABEL-RADIO

Ir. F.J.W. van Let van de CASEMA
stuurde ons een interessant artikel
over de technische problemen die zich
voordoen wanneer een middengolfzender
zoals Radio 5 moet worden doorgegeven
via een kabelnet. Hier komt het.

ONTVANGST MIDDENGOLF OP KABELNETTEN

De doorgifte van de Nederlandse
radio-omroep programma's via
kabeltelevisie- netten is voor de
exploitanten daarvan verplicht. Dat is
logisch en voor de in de FM-band
uitgezonden radioprogramma's ook
helemaal geen probleem. Sinds de
ontkoppeling echter van de FM-zenders
en de middengolfzenders is het
weliswaar logisch gebleven dat ook die
programma's via de kabeltelevisie-
netten worden doorgegeven, maar er is
wel een tamelijk gecompliceerd
technisch probleem. Frequenties onder
de 46 MHz kunnen via een
kabeltelevisienet niet naar de abonnees
worden gedistribueerd. Dat betekent dat
alleen de FM-band voor de doorgifte van
radioprogramma's kan worden gebruikt.
Anders dan met in F(requentie)
M(odulatie) uitgezonden programma's kan
de kabelexploitant bij in A(mplitude)
M(odulatie) uitgezonden programma's
-zoals de middengolf- niet eenvoudig
volstaan met het in frequentie
verschuiven van die programma's. Op
zich nog geen probleem, maar de Omroep
heeft ooit de OPTIMOD ontdekt en daar
begint de ellende.

VERTAALSLAG

Kabelexploitanten zijn beheerders van
infrastructuren. Dat betekent dat ze
aan de ene kant signalen ontvangen en
aan de andere kant (van het
kabeltelevisienet) deze weer
beschikbaar stellen op een manier die
door de aangesloten randapparatuur kan
worden begrepen, met andere woorden:
als een abonnee zijn radio- of
televisietoestel aansluit moet dat van
het kabeltelevisienet signalen
ontvangen in een norm die deze
apparaten begrijpen. Het is dus niet
meer dan logisch, dat standaardisatie
van normen belangrijk is.

In de FM-band van het kabeltelevisienet
geldt dezelfde norm van uitzenden als
in de ether. Daarom is het mogelijk,
dat een FM-tuner zowel op een
individuele antenne als op het
kabeltelevisienet kan worden
aangesloten en in beide gevallen
gelijkwaardige prestaties kan leveren.
Zou een kabeltelevisie exploitant een
middengolf signaal slechts naar de
FM-band verschuiven dan komt dat
signaal weliswaar bij al zijn abonnees
aan, maar de radio-ontvangers begrijpen
die AM-gemoduleerde signalen niet.
Daarom zetten de kabeltelevisie
exploitanten de norm van de middengolf
programma's om. Dat gebeurt tot nu toe
door het middengolf signaal
(bijvoorbeeld van Radio 5) eerst zo
goed en vlak mogelijk te demoduleren en
vervolgens het aldus verkregen
audio-signaal in FM met de daarvoor
geldende normen te moduleren op een
frequentie in de FM-band van het
kabeltv-net.
Technisch gesproken is het allemaal
geen probleem en alle kabeltelevisie
exploitanten doen het zo, maar er
schuilen enige fikse adders onder het
gras die menig kabelabonnee heeft doen
afvragen waarom HET op Radio 1 en 5 via
zijn kabelaansluiting allemaal zo
anders klinkt dan bij de rest van de
FM-programma's.

NORM- EN ONTVANGERVERSCHILLEN

Er is namelijk meer aan de hand dan
alleen maar het verschil in modulatie-
methodiek. Het belangrijkste is, dat de
uitgezonden bandbreedte van het audio
uit de studio bij uitzending in de
middengolf 4,5 kHz is tegen maar liefst
15 kHz bij uitzending in de FM-band.
Bij middengolf uitzendingen gaat dus
veel aan hoge tonen verloren. Wat niet
wordt uitgezonden kan de kabeltelevisie
exploitant er bij zijn omzetting van
middengolf naar FM-band niet bijmaken.
Het gevolg is dat dergelijke omgezette
programma's aanmerkelijk minder
'transparant' klinken dan normale
FM-radio programma's. Toch zou het
kabelsignaal nog altijd beter kunnen
klinken dan met de eigen, individuele
middengolf- ontvanger met ingebouwde
antenne veelal mogelijk is. Dat heeft
iets te maken met de ontvanger-
eigenschappen en de drukte in de
middengolf band in de ether.

Zoals gezegd is de AM-ontvanger in het
ontvangstation van het
kabeltelevisienet keurig vlak tot 4,5
kHz audio bandbreedte en daarmee is de
ontvangst optimaal afgestemd op wat de
zender uitzendt. De selectiviteit is
ook goed maar wordt niet gebruikt om
nog ergens een zwak signaaltje uit de
ether te kunnen plukken: het gaat
alleen maar om relatief sterke
signalen. Dat is dus een heel andere
situatie dan waarop de producent van
(low-cost) middengolf- ontvangertjes
rekent. Die gaat er van uit, dat ook de
zwakkere stations nog voldoende moeten
kunnen worden ontvangen zonder al te
veel hinderlijke bijgeluiden
(interferentie met nabuurzenders,
bijvoorbeeld). Dat heeft ertoe geleid,
dat bij verreweg de meeste ontvangers
de ontwerp- accenten op de
selectiviteit zijn komen te liggen en
de audioweergave (voorzover die ook al
niet door de kleine ingebouwde
luidspreker wordt beperkt) boven de 2
kHz drastisch begint af te vallen. Een
onmiddellijk gevolg daarvan is, dat de
verstaanbaarheid van het gesproken
woord op die AM-ontvangertjes ernstig
te lijden krijgt. Het leidt er onder
andere toe, dat gevoelsmatig de muziek
altijd te hard en het gesproken woord
altijd te zacht uit de speaker lijkt te
komen terwijl je niet aan de
volumeregelaar van de ontvanger draait.
Omgekeerd bleek, dat menigmaal aan de
volumeknop moest worden gedraaid om
gedurende uitzendingen steeds een
acceptabel geluids niveau te handhaven.
De omroepen weten van dit probleem al
jaren en hebben naar een middel
gegrepen om daar wat aan te doen: de
beruchte OPTIMOD. En daarmee begon de
ellende, vooral voor de kabeltelevisie
exploitanten en hun kabelabonnees.

OPTIMOD VERKEERD GEBRUIKT

De OPTIMOD is een apparaat waarmee in
opzet programmamakers het audiospectrum
van het door hen gemaakte programma wat
kunnen kleuren. Het lijkt wel wat op de
werking van een equaliser. Door de
klankkleur op deze manier te
beinvloeden kun je programma's een
bepaalde sfeer meegeven. De OPTIMOD
heeft op zich dan ook niets te maken
met met de daaropvolgende AM- of FM-
uitzendmethode.

Maar wat gebeurde er: de Omroep wilde
de verstaanbaarheid aan ontvangzijde
verbeteren en heeft onderzocht wat de
gemiddelde audio- karakteristiek van de
AM-ontvangers thuis was. Het resultaat
is hierboven al genoemd. Vervolgens is
men ertoe overgegaan om met behulp van
de OPTIMOD voor die gemiddelde
ontvanger het door de studio aan de
zenders toegeleverde signaal zodanig
voor te vervormen dat die ontvanger
weer een ruwweg vlak audio- spectrum
zou gaan weergeven, waarmee de
verstaanbaarheid een heel eind zou
verbeteren.

Dit lijkt aardig, maar er gebeurt
principieel iets fout: de omroepen gaan
in feite op de stoel van de
infrastructuur exploitant zitten, in
dit geval van NOZEMA die de Nederlandse
omroepzenders beheert. Net als de
kabeltv-net exploitanten moet NOZEMA
zich houden aan (veelal internationaal)
afgesproken standaards. Daar hoort ook
de zorgvuldige technische afstemming
van de eigenschappen van de
infrastructuur en die van de
daaropvolgende ontvangers bij. Voor de
FM-band is dat ook zo: de
FM-omroepzenders zenden uit met een
preemfase en in de FM-ontvangers is
voorzien in een precies daarop
aansluitende deemfase die nauwkeurig in
goed internationaal overleg is
overeengekomen. De OPTIMOD is echter in
het geheel niet genormeerd: elke
omroeporganisatie zou die naar eigen
smaak kunnen instellen...

Helaas is er nog geen internationale
overeenstemming over de manier waarop
in de AM-banden het best een
verbetering van de ontvangst kwaliteit
kan worden bereikt. Moeilijk punt is
altijd, dat rekening moet worden
gehouden met het bestaande ontvanger-
bestand: je kunt niet iedereen
verplichten om van de ene dag op de
andere de oude ontvanger maar weg te
gooien en een nieuwe aan te schaffen,
nog afgezien van het probleem hoe je in
zo korte tijd zoveel nieuwe ontvangers
zou moeten maken.

NIET ALTIJD OPTIMOD

Hoewel feitelijk niet juist, zou
wellicht voor kabelexploitanten nog met
de gehanteerde 'oplossing' zijn te
leven en zou men wellicht nog bereid
zijn om een DE-OPTIMOD schakeling in de
AM-FM omzetters van de ontvangstations
te laten inbouwen als in andere landen
om Nederland heen dezelfde OPTIMOD-
instelling werd gehanteerd. Dat is
echter niet het geval en daarmee wordt
het onhaalbaar om de internationale
industrie die de componenten voor de
ontvangstations van de kabeltelevisie
netten levert een eenduidige opdracht
te geven.

Maar een nog groter probleem is, dat de
OPTIMOD niet altijd staat ingeschakeld.
Via de radio worden namelijk ook
computerprogramma's uitgezonden, onder
andere in het programma HOBBYSCOOP. De
OPTIMOD heeft op deze uitgezonden
computerprogramma's een verwoestende
werking: kortom na ontvangst zijn deze
programma's onbruikbaar geworden. Dat
kan natuurlijk niet de bedoeling zijn
en om dat te voorkomen gaat tijdens die
programma's de OPTIMOD uit.

Voor de individuele AM-ontvangers geen
probleem, maar voor de kabelontvangst
ligt dat minder simpel: als in het
ontvangstation een DE-OPTIMOD
schakeling is ingebouwd wordt die
tijdens uitzending van de
computerprogramma's NIET uitgezet. In
infrastructuren zijn dit soort akties
uit den boze. Het zou betekenen dat die
programma's ver onder de kwalitatieve
maat bij de betreffende kabelabonnees
terecht zouden komen. Dat is natuurlijk
onacceptabel. Geen DE-OPTIMOD dus, met
als gevolg dat de met OPTIMOD
uitgezonden middengolf programma's na
AM-FM omzetting nogal raar klinken,
want de omroepen halen het hoog (bij
4,5 kHz) zo'n 9 dB op!!... Bovendien is
de uitstuurbaarheid van de
FM-modulatoren in het ontvangstation
van het kabeltelevisienet door deze
onvlakheid niet optimaal te noemen.

HET CASEMA-COMPROMIS

De grootste kabeltelevisie exploitant
in Nederland, de NV. CASEMA, heeft
proeven gedaan om te achterhalen in
hoeverre op eenvoudige wijze een
aanpassing van de AM-FM omzetters in
haar ontvangstations mogelijk is die
tegemoet komt aan twee eisen, namelijk:
1) de hogere audiofrequenties mogen
niet dermate worden verzwakt dat het
naar de FM-band omgezette programma al
te 'donkerbruin' klinkt ten opzichte
van de normale FM-programma's;
2) de uitgezonden computerprogramma's
mogen nauwelijks worden aangetast,
zodat deze goed zijn te ontvangen met
de standaard FM-ontvangers.

Gezocht is praktisch gesproken naar een
compromis tussen het niet toepassen van
de DE-OPTIMOD en de al te drastische
werking van een echte DE-OPTIMOD in de
ontvangstations van de kabeltelevisie
netten, waarbij de oplossing dan ook
nog gemakkelijk uitvoerbaar zou moeten
zijn. Uit de diverse mogelijkheden is
ten slotte gekozen voor de volgende:
aan het AM-ontvangdeel in het
ontvangstation van het
kabeltelevisienet wordt niets
gewijzigd, maar van de FM-modulator
wordt de normaliter aanwezige preemfase
uitgeschakeld. Omdat de op de Kabel
aangesloten FM-ontvangers thuis een
deemfase toepassen van 50 microseconden
wordt als het ware hier een soort
DE-OPTIMOD toegepast! Als het ware,
omdat de werking van de OPTIMOD in de
studio niet geheel teniet wordt gedaan:
overall gemeten resteert nog een licht
ophalen van het hoog met ongeveer 4,5
dB (bij 4,5 kHz). Juist dat laatste
zorgt er voor, dat de naar de FM-band
omgezette AM-middengolf programma's
toch nog aardig klinken ten opzichte
van de normale FM-programma's. Uit de
proeven bleek verder, dat de
computerprogramma's nauwelijks werden
aangetast. Sinds februari 1990 zijn de
eerste grote ontvangstations (o.a. Den
Haag en Arnhem) definitief aangepast;
de rest volgt de komende tijd, althans
waar het CASEMA ontvangstations
betreft. Er is tot nu toe geen enkele
klacht ontvangen, sterker nog: er zijn
wel reacties dat het nu veel beter
klinkt!

TOT SLOT

Hoewel CASEMA probeert het beste van de
AM-FM omgezette middengolf programma's
te maken, blijft het een compromis. De
principieel betere oplossing is te
komen tot internationaal vastgelegde
afspraken. Daarnaast blijft altijd nog
gelden dat de radioprogramma makers
veel van de technische kwaliteit van
hun produkt verloren zien (horen!)
gaan, doordat hun programma's slechts
in de middengolf worden uitgezonden.
Dit staat in schril contrast met de
nieuwe technieken die het zelfs
mogelijk maken de uitgezonden
programma's digitaal uit te zenden per
satelliet en/of Kabel en dus 100%
studiokwaliteit bij iedereen thuis te
brengen. Dat lijkt voor de Omroep, de
kabelexploitanten en het luisterpubliek
in ieder geval een betere alternatieve
weg om in te slaan.

Ir. F.J.W. van Let, Hoofd Afdeling
Technische Dienst NV. CASEMA.

