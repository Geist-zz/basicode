309, maa 16 apr '90

IBM APPLICATION SYSTEM

(met de nieuwe versie 2). Door J.K.
Hutters, uitgave Kluwer, ISBN
9020122894, 312 pag., prijs f 79,50.
Dit boek is een Nederlandse uitgave
over het IBM Applicatie Systeem (AS),
dat op mainframe systemen van IBM
draait. Het is dus duidelijk geen boek
voor hobbyisten maar wel voor een
ieder, die met AS moet werken. De
informatie in dit boek is gebaseerd op
release 5.1 van AS. In de bijlagen D en
E vindt men een opsomming van de
mogelijkheden van versie 2. AS is een
volledig geintegreerd computer
programma, dat zo is ontworpen, dat een
gebruiker zonder al te veel computer
kennis in korte tijd zelf toepassingen
kan ontwikkelen. Het draait dus alleen
op de echt grote computers, zoals de
IBM computer series 9370, 4300 en 3090.
Deze uitgave is zeker geschikt voor de
beginner, maar ook de gevorderde
gebruiker vindt in dit boek een
overzicht van de veelzijdige
mogelijkheden van AS. De naam van de
schrijver, werkzaam bij IBM Nederland
B.V. en sinds een tiental jaren
adviseur, ondersteuner en opleider van
klanten die AS gebruiken, staat borg
voor de juistheid van de informatie die
geboden wordt.

MICROSOFT WORKS

(Basisbegrippen en toepassingen), door
Robert Cowart, uitgave Kluwer, ISBN
9020122355, 336 pag., prijs f 64,50.
Microsoft Works, een geintegreerd
pakket, dat zijn sporen reeds verdiend
heeft door de bekende Macintosh versie,
is nu ook voor de PC verkrijgbaar. Het
bestaat uit vier delen: een
tekstverwerker, een spreadsheet, een
database en een communicatie programma.
Dit boek vormt een praktische
handleiding voor het gebruik van dit
veelzijdige pakket. Duidelijke
schermbeelden verluchtigen het geheel.
Als men dit boek heeft bestudeerd, kan
men moeiteloos zakelijke brieven,
etiketten, kaartenbakken, begrotingen,
facturen en grafieken produceren. Voor
de gebruiker van dit programma op een
PC ten zeerste aanbevolen.

FRAMEWORK III

door Henk de Groot, uitgave Kluwer, 144
pag., ISBN 9020121596, prijs f 37,50.
Framework is een geintegreerd pakket
van Ashton Tate, waarin een
tekstverwerker, een spreadsheet en een
database zijn opgenomen. Er bestaat ook
een Nederlandse uitvoering van.
Daarover gaat dit boek. Helaas is dit
het laatste boek van deze schrijver,
die vlak voor hij de laatste hand aan
dit werk kon leggen, plotseling
overleed. In hem zullen we iemand
missen, die op duidelijke wijze zijn
lezers op weg kon helpen. Dit boek
bewijst dat nog eens ten overvloede.
Voor de gebruiker van Framework vormt
het een complete handleiding om alles
uit het pakket te halen wat er in zit.
Framework draait op een PC. Het is
mogelijk mooie diagrammen van de
ingevoerde cijfers te vervaardigen en
in de tekst op te nemen. Na lezing van
dit boek zal het duidelijk zijn, hoe
een en ander moet worden verwezenlijkt.

LEERBOEK FRAMEWORK

door J. de Jong, verschenen in de serie
Basiskennis, uitgeverij de Muiderkring,
93 pag., ISBN 9060823346, bestelnummer
van de Muiderkring: 094558, prijs f
19,95.
Dit boek is bedoeld voor het onderricht
aan beginners. In het eerste hoofdstuk
wordt behandeld, hoe men met een PC
moet omgaan en vervolgens worden de
mogelijkheden van het toepassings
pakket Framework door middel van vele
oefeningetjes verduidelijkt. Steeds
worden deze voorafgegaan door een korte
uitleg. Om snel met Framework te kunnen
starten, vormt dit een bruikbare
handleiding. (Met dank aan Pieter
Vijlbrief)

MICROSOFT FLIGHT SIMULATOR V 4.0

De nieuwe Microsoft Flight simulator,
met versienummer 4.0A is uit! Er is
weer een flink aantal zaken verbeterd
en uitgebreid. Daarbij is het opvallend
dat de bijbehorende handleiding juist
niet is uitgebreid, maar opvallend
dunner is geworden. Het is nu een
boekwerk van 203 blz. (219 voor versie
3.0).
Behalve het aantal bladzijden is ook
een ander soort papier gebruikt, dunner
en gladder. Overigens heb ik nog niet
echt kunnen ontdekken wat er weggelaten
is in de nieuwe handleiding; alle
benodigde informatie is aanwezig. Ook
een trefwoordenlijst ontbreekt weer
niet, zeker geen overbodige luxe voor
een programma met zoveel mogelijkheden.

VERNIEUWINGEN

Op een van de eerste bladzijden staat
een paragraaf, getiteld 'Flight
Simulator 4.0 - Changes from 3.0'. Hier
vinden we een aantal veranderingen ten
opzichte van de oude versie. Een van de
grootste nieuwtjes is de mogelijkheid
om zelf een experimenteel vliegtuig te
ontwerpen (en daarna ook te vliegen,
als dat tenminste met zo'n zelf
ontworpen model kan...)
Er zijn drie basistypen aanwezig:
propellor-, straal- en zweefvliegtuig,
waarbij onder andere de vorm en plaats
van de vleugels, de prestaties van de
motor, de kleuren van het toestel,
gewicht en gewichts verdeling, en de
aerodynamische eigenschappen gewijzigd
kunnen worden. In de bovenste helft van
het beeld zien we het vliegtuig
ontstaan, dat we in alle richtingen
kunnen draaien. Na de ontwerpfase kan
het vliegtuig getest worden. Hier
blijkt duidelijk dat lang niet elk
model te vliegen is. Zelf ontworpen
vliegtuigen kunnen ook op disk gezet
worden. Ze worden dan een onderdeel van
het MODE menu.

MEER VLIEGTUIGEN

Naast dit experimentele toestel zijn er
vier andere typen beschikbaar: een
Cessna Skylane RG II, een Gates Learjet
25G twin turbojet, een Camel Sopwith en
(nieuw voor 4.0) een Schweizer 2-32
zweefvliegtuig.

Voor de nieuwe toestellen zijn geen
nieuwe lessen opgenomen in het flight
instruction menu. Alleen in demo mode
(die een stuk korter is dan bij FS3.0)
kunnen we iets leren over het gebruik
van het zweefvliegtuig. In het mode
menu komt het zweeftoestel wel voor.
Versie 4.0 heeft dan standaard ook 18
modes (tegen 14 voor FS3.0), maar de
gebruiker kan dat aantal zelf
uitbreiden.

WEERSINVLOEDEN

Ook het weersysteem is veranderd. Kon
in versie 3.0 alleen een vast
weerpatroon geprogrammeerd worden,
versie 4.0 kent een Random Weather
optie, die ervoor zorgt dat het weer
net zo veranderlijk wordt als in
werkelijkheid. Ook is het nu mogelijk
om flight simulator gebruik te laten
maken van de systeemklok van de
computer. Het jaargetijde, weerbeeld en
uur van de dag worden daar dan op
aangepast. Deze optie lijkt echter niet
zo goed te werken. De eerste keer dat u
neerstort wordt de datum en tijd
behorende bij de mode waarin u vliegt
weer geladen.

ANDERE VLIEGTUIGEN

In flight simulator 4.0 ben je niet
alleen meer! De vliegvelden zijn druk
met andere toestellen en voertuigen
zoals tankauto's, en op Lake Michigan
komt zelfs zo nu en dan een zeilboot
voorbij. Ook tijdens het vliegen moet
je oppassen voor andere toestellen. En
als u een external view kiest (het
toestel van buiten bekijkt dus) kun je
de flaps, lichten en het landings
gestel zien, die in deze versie ook
echt bewegen en werken. Overigens heeft
dit systeem eigenlijk een AT nodig; op
een XT kost het genereren van deze
zogenaamde dynamic scenery teveel
rekentijd.

GEEN BOTSINGEN

Het is jammer dat er geen detectie is
op botsingen met deze Random Scenery
objecten: als u op een vliegveld tegen
een tankauto aanrijdt gebeurt er verder
niets, u gaat er gewoon (?) dwars
doorheen. Wanneer men te lang wacht met
opstijgen (aan het begin van de baan)
schuift er ook wel eens een ander
vliegtuig dwars door u heen!
Flight Simulator 4.0 probeert trouwens
het beste te maken van de processor die
aanwezig is, door gebruik te maken van
zogenaamde Custom 386 modules. In een
van de opstart menu's moet je dan ook
aangeven welk type processor
(8088/8086, 80286 of 80386) er aanwezig
is. Opvallend is dat ik op mijn XT met
V20 processor ook voor 80286 of 80386
mode kan kiezen, en nog opvallender is
dat alles gewoon blijft werken.

NIET AUTOMATISCH

Ik vind het overigens vreemd dat een
aantal zaken in de opstart menu's
gevraagd wordt. Processor keuze heeft
op een XT geen enkele zin, er is
eigenlijk maar EEN keuze mogelijk. Ook
de vraag of er gebruik gemaakt moet
worden van de joystick is een beetje
vreemd op een computer waar helemaal
geen game-card in aanwezig is.
Hetzelfde geldt ook voor de te
gebruiken display-adapter. Veel
(goedkopere) spelletjes zoeken dat
soort zaken zelf uit, hetgeen opstarten
een stukje makkelijker maakt. Overigens
is het wel zo dat alle opstart gegevens
in een file worden weggeschreven zodat
de volgende keer wel automatisch
gestart kan worden. Maar in de nieuwe
versie komt een aantal zaken in de
opstart menu's voor die u zeker niet
elke keer hetzelfde zult willen hebben.
En dat is dus lastig.

Een andere verbetering is dat de
landings lichten van de luchthavens
(nog steeds zo'n 118 stuks) werken. De
nadering is door een looplicht effect
op de landingsbaan een stuk(je)
eenvoudiger geworden.

COMMUNICATIE BETER

De communicatie met de toren van het
vliegveld is ook beter geworden. Het is
mogelijk om verschillende berichten
naar de toren te sturen, en de toren is
in staat berichten terug te geven zoals
transponder frequenties en toestemming
om te landen.

Al deze veranderingen hebben ook twee
nadelige gevolgen. Ten eerste is er
meer geheugen nodig, namelijk 384K
(tegen 256K voor 3.0), maar dat zal met
de meeste systemen niet zo'n probleem
zijn. Ten tweede is er, nog meer dan
voor versie 3.0, uitgegaan van de
mogelijkheden en snelheid van AT en
PS/2 computers. Op het schutblad van de
handleiding wordt de XT niet eens meer
genoemd! (Microsoft Flight Simulator
for IBM Personal System/2, IBM PC/AT,
and compatibles). Af en toe is het dus
wat lang wachten op reactie van het
programma, als dat op een XT gedraaid
wordt.

OOK MET OUDE OPZET

Flight Simulator 4.0 kan met oudere
scenery disks werken, maar bij een
aantal daarvan valt de dynamic scenery
weg.
Een tweetal (kleine) foutjes:
- README.DOC op de programmaschijf
meldt dat het gebruik van het logboek
alleen mogelijk is op hard disk. Dat is
niet helemaal waar, zo gauw alle files
in een directory staan is het gebruik
van het logboek mogelijk. Dus ook op
3.5 inch 720K/1.44M en 5.25 inch 1.2M.
Het lijkt erop dat een 720K 3.5 inch
disk ook al als hard disk gezien wordt,
in het NAV/COM menu verschijnt na het
opstarten vanaf zo'n disk: Scenery:
Hard Disk.
- Bij het opstarten vanaf 5.25 inch
(360K disk komt er een melding dat het
gebruik van 'advanced and aerobic
flight lessons' alleen mogelijk is als
alle files in een directory staan. Deze
lessen blijken ook bij opstarten vanaf
2 stuks 5.25 inch schijven beschikbaar
te zijn.

De doos bevat twee 5.25 of een 3.5 inch
schijf, een handboek en een vijftal
landkaarten. Het programma heeft 384K
nodig, CGA, MCGA, EGA (256K), VGA of
Hercules (mono of Incolor) met
bijpassende monitor en kan bestuurd
worden met toetsenbord, muis en/of
joystick(s). Dat alles kost momenteel f
149,50. (Kaarten en handboek zijn
eigenlijk beslist nodig voor de
serieuze vlieger. Het pakket kost
relatief weinig geld als als je alle
mogelijkheden gezien hebt in VGA en met
de 80386 en met co-processor op een
forse kloksnelheid. Echt vliegen wordt
dan dicht benaderd. Versie 4.0 is
vermoedelijk ontwikkeld om van deze
nieuwste mogelijkheden volop gebruik te
maken. (Uit: PTC Print, febr. 1990. Met
dank aan E.G. Erkamp.)

