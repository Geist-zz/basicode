368, maa 10 dec '90

BOEK: APPLE FLASH

Onder de naam Apple Flash verstuurt
Apple regelmatig informatie naar de
dealers en systeem beheerders van
grotere netwerken. Deze informatie
bevat de meer technische informatie
alsmede de marketing strategie,
positionering en de vergelijking van
nieuw uitgebrachte apparatuur met de
concurrentie. Deze informatie is nu, na
opnieuw geredigeerd te zijn,
samengebracht in een boekje onder
dezelfde naam 'Apple Flash'.

Het is jammer dat in dit nieuwe boekje
de onlangs uitgebrachte machines van
Apple, de Classic, LC en SI, niet zijn
meegenomen. Op de cover wordt echter
duidelijk vermeld dat het hier een
eerste editie betreft. We hopen dat er
spoedig een tweede editie komt waarin
de gewijzigde produktlijn van Apple
integraal wordt opgenomen.

OPZET DUIDELIJK

De behandelde onderwerpen worden op een
zeer duidelijke wijze, voorzien van
relevante illustraties, behandeld.
Naast de computers van Apple wordt
ingegaan op de beschikbare
randapparatuur, zoals printers,
scanners, harddisks, CD-ROM spelers,
beeldschermen, netwerken, software etc.
De informatie blijft niet beperkt tot
Apple apparatuur, maar ook apparatuur
van 'derden' wordt behandeld. Er is ook
nog een hoofdstukje gewijd aan systeem
7.0, het nieuwe besturings systeem van
Apple waar men al geruime tijd op
wacht.

CONCLUSIE

Dit boekje verschaft een goed inzicht
in de filosofie van de Apple-lijn en
geeft een duidelijk antwoord op
aansluit mogelijkheden van diverse
randapparatuur. De besproken materie
wordt zeer duidelijk voorgelegd aan de
lezer, die na lezing zeker geen spijt
zal hebben van de geinvesteerde fl.
24,90. Het boek wordt uitgegeven door
Kluwer, en heeft als ISBN nummer
90-201-2434X. (met dank aan Han Hagen)

MET EEN HANDVOL DIA'S

door Jacques Meijer, 54 pag., uitgave
P/F Publishing B.V., den Haag, ISBN
90-72084-07-1, prijs tot 1-1'91:
f24,50, daarna f29,50.
Tegenwoordig is de audio-visuele
presentatie van een onderwerp
ingeburgerd. In dit boekwerk wordt
getracht enig inzicht te geven in het
tot stand komen van zo'n band-dia
produktie. In een tiental hoofdstukken
wordt het hele gebeuren behandeld,
waarbij vooral de nadruk wordt gelegd
op de enorme mogelijkheden die het
medium te bieden heeft. Het gaat vooral
om de technische en creatieve beeld- en
geluids- aspekten. Eenvoudige
produkties die gebruik maken van twee
projectoren tot aan gecompliceerde
multi-image, veel schermen projecties,
passeren de revue. Het boek werd voor
een deel samengesteld uit eerdere
publicaties in het vakblad P/F
(Professionele Fotografie). De talrijke
illustraties zijn fraai uitgevoerd. Na
bestudering heeft men een duidelijk
idee gekregen van wat met een band-dia
produktie te bereiken valt, maar ook
van de problemen die bij het tot stand
komen daarvan kunnen optreden.

VIRTUAL REALITY

redactie: Luc Sala en John P. Barlow,
163 pag., uitgave Sala Communications
GmbH, Dusseldorf, prijs f19,75, ISBN
90-73107-02-4.
De ondertitel, 'De Metafysische Kermis
attractie, Magische spiegel van de
Hyber-Cyber-Age ziel', geeft al enig
idee waar dit boekje over handelt.
Virtual reality, schijnbare
werkelijkheid, is de benadering van de
drie-dimensionale werkelijkheid door
middel van computer simmulatie.
Verschillende schrijvers geven hun
meningen over dit, de laatste jaren met
het toenemen van de mogelijkheden van
de computers, zich naar voren dringend
fenomeen. In plaats van een joystick
gebruikt men besturings handschoenen en
door middel van dubbele beeldschermen
ingebouwd in een kijk-helm wordt een
drie dimensionale blik gegeven in een
schijnbare werkelijkheid, waarin men
zichzelf handelend aanwezig waant.
Kreten als 'Vlucht uit de
werkelijkheid', 'LSD per computer',
'Cyber- psychotherapie' enz. geven al
aan, waar dit eventueel toe kan leiden.
Voor wie zich eens wil verpozen in deze
science-fiction achtige wereld kan zich
met behulp van dit boekje ontworstelen
aan de exacte realiteit van de computer
en uitstijgen boven de werkelijkheid
van alledag. Leuk om te lezen en niet
te duur.

IN DIENST VAN DE VERWONDERING

door Felix Eijgenraam, 108 pag.,
Aramith Uitgevers, ISBN 90-6834-0743,
prijs f15,00.
De ondertitel luidt: 'Interviews over
Natuur- en Pseudo- wetenschappen' en
dit geeft precies weer wat er in dit
boekje te vinden is. Er zijn vier
onderdelen: 'Quanta, hersenen en
fractalen', 'Oersoep, symbiose en
gedrag', 'Publiceren en citeren' en
'Ontgoochelaars', waarin de interviews
zijn onderverdeeld. Bekende
wetenschappers komen aan het woord.
Wetenschap is georganiseerde
verwondering las ik in de inleiding en
daar ben ik het volkomen mee eens. 'De
geinterviewden in deze bundel hebben
gemeen, dat ze hun werkende leven in
dienst daarvan hebben gesteld - of ze
zich nu bezig houden met de
interpretatie van de quantum mechanica,
het ontstaan van het leven, het aan de
kaak stellen van gebeds genezers of het
maken van een goed wetenschappelijk
tijdschrift.' De dertien
vraaggesprekken in deze bundel
verschenen alle eerder in het NRC
Handelsblad in de periode 1987-1990.
Dit boek is voor elke belangstellende
begrijpelijk. Het is prettig leesbaar
en wederom laag geprijsd.

HET GROTE PC HARDWARE BOEK

door Schueller en Roehrig, 212 pag.,
uitgave Data Becker Nederlands, prijs
f69,90, ISBN 90-229-3714-3.
Ondertitel: 'Alles voor de
doe-het-zelver'. De computer hobbyist,
die in het bezit van een z.g.
IBM-compatibele PC is gekomen, zal
vroeg of laat modificaties of
uitbreidingen van zijn hardware willen
aanbrengen. In een PC gaat dit
eenvoudig, als men maar van wanten
weet. Dit boek is daarvoor een heel
goede handleiding. Duidelijk wordt
uitgelegd, waar men op moet letten bij
de aanschaf en hoe men het verworvene
in de systeemkast moet plaatsen. Of het
nu gaat om een extra diskdrive, een
harddisk, geheugen uitbreiding, een
nieuwe videokaart, een extra poort, een
co-processor of wat dan ook, er staat
altijd wel wat over in. Of nu juist dat
ene detail wordt vermeld, wat men
zoekt, is helaas niet zeker. Ook hier
geldt de reeds oude uitspraak van
Komrij over computerboeken: 'Je kunt er
alles in vinden wat je niet zoekt' en
'Je kunt er niets in vinden wat je wel
zoekt'. Nu zou ik dat 'niets' een
beetje willen afzwakken. In dit boek
staat heel veel, dat je misschien juist
zoekt. Zelfs is er het een en ander
vermeld over veranderingen in de opzet
van de computer, die mijns inziens wel
erg ver gaan, zoals het verhogen van de
kloksnelheid van het systeem, het
ombouwen van een XT naar een AT of 386
systeem en het plaatsen van meerdere
controllers in een computer, enz. Voor
de echte hobbyist is dit boek een
aanrader.

HET GROTE KING'S QUEST BOEK

door Koj, 131 pag., uitgave Data Becker
Nederlands, prijs f29,50, ISBN
90-229-3727-5.
Dit boek is bruikbaar voor alle versies
van deze bekende adventure-reeks, die
zich afspeelt in de wereld van
sprookjes en sagen, van edele prinsen,
schone prinsessen, ridders en draken.
Velen zullen dit adventure kennen en
velen zullen ook op een gegeven moment
niet verder hebben kunnen komen. Dit
boek vormt een goede handleiding voor
het spelen van een adventure in het
algemeen en King's Quest in het
bijzonder. Dit avontuurlijke spel gaat
over een middeleeuwse jongeman, die
door de oude koning wordt weggezonden
om een opdracht te vervullen en
daarmede de hand van de schone prinses,
de dochter van de oude koning, te
verdienen. Op zijn tocht ontmoet hij
allerlei problemen die hij moet
overwinnen. Inmiddels zijn er al vier
delen verschenen van dit spel. Dit boek
helpt bij de oplossing daarvan. Mooie
illustraties verduidelijken de tekst,
o.a. ook door het afbeelden van
plattegronden. De duidelijke
Nederlandse omschrijvingen van Engelse
benamingen zullen voor velen een
welkome aanvulling betekenen van hun
kennis van de Engelse taal. Tenslotte,
voor de ongeduldigen, staat de
volledige oplossing van de adventures
ook in het boek. (met dank aan Pieter
Vijlbrief)

PORTFOLIO VERENIGING OPGERICHT

Er is een nieuwe vereniging en dus ook
een nieuw blad. Het blad heet simpelweg
naar de computer 'Portfolio' en is ook
bijna in dit mini-formaat uitgevoerd.
De omslagkleur van het eerste nummer is
even muisgrijs als de wonderbare
computer van Atari zelf, die in de
binnenzak of handtas past en steeds
maar goedkoper wordt. Daarmee komt het
kleintje binnen het bereik van velen
die nu eens niet een spelcomputer maar
een handzaam apparaat met ingebouwde
programmatuur willen.
In het eerste nummer een beschouwing
over de Portfolio en zijn toepassingen
en over het pas geintroduceerde modem
dat zowel ASCII als XMODEM aankan en de
emulatie VT52 en Prestel ofwel Videotex
kent. Het apparaat kost net geen f
400,-. Verder tips en truuks voor het
gebruik van de machine, bv. het maken
van batch programma's die een hele
reeks handige zaken uitvoeren na
slechts EEN toetscommando.

VERENIGINGS POSTBUS

Het tijdschrift is een volstrekt
onafhankelijke club met als voorlopig
secretaris Guus IJsselmuiden, Postbus
361, 3340 AJ in Hendrik Ido Ambacht.
Voorzitter en redakteur is nu Henri
Kruithof, samen met H. van Raaij. De
redaktie van het blad is te bereiken
via de Oranje Nassaulaan 63, 1075 AL in
Amsterdam. De lidmaatschaps contributie
bedraagt f 35,00 per jaar.
Ons hebben nog geen uitnodigingen voor
een jaarvergadering bereikt, maar dat
zal niet zo lang op zich laten wachten
want men wil nadrukkelijk een
democratische vereniging zijn. U ziet
de datum dan vanzelf terug in de
landelijke, actuele media- en computer
agenda.

