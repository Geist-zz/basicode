298, maa 05 mrt '90

LANCERING VRACHTSCHIP PROGRESS-M3

De lancering vond plaats vanaf Baykonur
op 28 febr. 1990 om ong. 2310UTC (voor
Moskou al 0210 Moskou tijd op 1 maart
1990). Uit het radioverkeer tussen MIR
en TsUP tijdens MIR's eerste overkomst
hier (oml. 23124, 0556UTC) werd de
lancering bevestigd: de Progress-M3 was
vertrokken, alles ging goed en het
volgschip Kosmonavt Viktor Patsayev zou
zich tijdens MIR omlopen 23131 t/m
23134 niet met MIR kunnen bemoeien
i.v.m. het controleren van de baan van
Progress-M3. Precies op de te
verwachten tijd -in relatie tot MIR-
(tussen 0646 en 065345UTC) waren de
signalen van Pr-M3 op 166.133 mc en
922.750 mc hier hoorbaar. Pr-M3 moest
toen in de 6de omloop zijn.

PROGRESS-M3 VASTGEMAAKT AAN MIR

Op 3 maart 1990 om 0106UTC koppelde het
vrachtschip Progress-M3 aan de
achterste koppelpoort van de Kvant-1
(Module-E). De koppeling zelf vond
plaats toen MIR voor de 1ste keer
binnen ons bereik was geweest en zich 5
min. achter de oostelijke horizon
bevond. Dit was tijdens oml. 23152. Het
radioverkeer ging over de nadering van
de Pr-M3. De kosmonauten volgden de
nadering visueel en via een op het Kurs
naderings systeem aangesloten
beeldscherm. Zij controleerden de
nadering, die volkomen automatisch werd
uitgevoerd en vlekkeloos verliep.

Tijdens de volgende doorgang (oml.
23153, 0226-0237UTC) kreeg Solovyov te
horen wanneer het luik kon worden
geopend. Dit zou kort voor de volgende
overkomst gebeuren. Toen MIR voor de
3de keer langskwam (oml. 23154,
0403-0414 UT) was het luik open en werd
over de aangekomen vracht en het vele,
wat in de Pr-M3 moet worden
weggestouwd, gesproken. Met de Pr-M3
kregen de kosmonauten een vracht van
ong. 1300 KG en ook nog een hoeveelheid
brandstof en water toegestuurd.

MIR-COMPLEX

Het MIR station bestaat dus nu gezien
van voren naar achteren uit: Soyuz-TM9,
het Basis Blok van MIR, de Kvant-1
(Module-E) en de Progress-M3. Dwars op
het tussenstuk tussen MIR en S-TM9
staat de Kvant-2 Module-D. Een enorm
gevaarte dus en in de komende dagen
voor zonsopgang in ons land zichtbaar
(als onze wolkjes dat toelaten).

ATLANTIS

Tijdens de koppeling van Pr-M3 met MIR
vloog de Amerikaanse space shuttle
Atlantis iets verder naar het oosten
ook boven Siberie, op een afstand van
ong. 1434KM, op een hoogte van 204 KM,
MIR zat 2 maal zo hoog op 404 KM. De
'footprints' van MIR en Atlantis
overlapten elkaar toen.

Chris vd Berg, NL-9165/A-UK3202

NEURALE NETWERKEN BREKEN BETER AF

Iedere krantelezer merkt dagelijks dat
computers woorden op het einde van een
regel niet altijd goed afbreken. Bij
het Niels Bohr Instituut in Kopenhagen
is een methode ontwikkeld die het
aantal afbreek fouten terugbrengt van
2,8 procent naar 1,7 procent. De basis
hiervan zijn neurale netwerken.

VENSTERS

Een neuraal netwerk is in dit verband
een programma waarvan de werking wordt
vastgelegd in een groot aantal
parameters, de drempelwaarden van de
cellen. De invoer zijn rijtjes letters,
zoals die te zien zijn door een venster
dat over een woord gelegd wordt. De
uitvoer is een bit: of in het midden
van het venster al dan niet een
streepje mag komen te staan.

LEREN

In een leerstadium krijgt het programma
rijtjes letters te zien en worden de
parameters zo ingesteld dat voor de
betreffende woorden de juiste uitvoer
wordt geleverd. Het zo ingestelde
netwerk kan vervolgens ook aangeven, op
welke plaatsen andere woorden
afgebroken mogen worden.
Er worden in dit leerstadium alleen
voorbeelden gepresenteerd. Expliciete
regels voor het afbreken van woorden
worden er niet ingestopt. Volgens prof.
B. Lautrup van het Niels Bohr Instituut
zijn afbreekregels mooi voor
taalkundigen; mensen die
tekstverwerkers maken, hebben echter
alleen iets aan een systeem waarmee ze
geld kunnen verdienen.

OVERTRAINING

Het neurale netwerk werkt het best,
wanneer het getraind is met een paar
duizend woorden. Onder de
voorbeeldwoorden zijn gevallen die aan
regels voldoen en uitzonderingen. Het
programma leert die allebei. Boven een
bepaald aantal voorbeeldwoorden
beginnen de uitzonderingen de
regelmatige gevallen te verdringen en
gaan de prestaties van het neurale
netwerk weer achteruit. (Met dank aan
Pim van Tend)

MICROSCOOP MET HEEL FIJN NAALDJE

In meer dan tweehonderd laboratoria ter
wereld wordt nu een microscoop gebruikt
waarvan het waarneem gedeelte in de
palm van de hand kan worden gehouden.
Details kleiner dan 0,1 nanometer (een
tienmiljoenste millimeter) kunnen ermee
worden bestudeerd: kleiner dan de
afmetingen van 1 atoom.
Het nieuwe instrument is de Scanning
Tunneling Microscoop (STM), die in het
begin van de jaren tachtig werd
uitgevonden door Gerd Binnig en
Heinrich Rohrer van het IBM onderzoek
laboratorium in Rueschlikon bij Zuerich
(Zwitserland).

HOE WERKT HET ?

Het principe is verrassend eenvoudig:
het instrument tast het object dat men
wil bestuderen af met behulp van een
uiterst fijne naald. Deze maakt geen
contact met het oppervlak, maar hangt
er op een hoogte van ongeveer 1
nanometer boven.

Tussen de naaldpunt en het oppervlak is
een elektrische spanning gezet en
zonder dat ze met elkaar in contact
zijn, springen er toch elektronen over
en gaat er een stroompje lopen. Deze
'tunnelstroom' berust op een effect uit
de wereld van de quantum mechanica.
De tunnelstroom is sterk afhankelijk
van de afstand tussen naaldpunt en
oppervlak. Een verandering van 0,1
nanometer doet de stroom sterkte al met
een factor 10 veranderen.

De naald wordt met behulp van een
piezo- elektrische buis over het
oppervlak bewogen, het 'scannen',
waarbij via een terugkoppel mechanisme
de tunnelstroom constant wordt
gehouden. Hoogteverschillen op het
oppervlak van het preparaat worden dan
afgeleid uit de op- en neergaande
beweging van de naald. In combinatie
met de heen- en weergaande beweging
levert dat een driedimensionaal beeld
van het oppervlak.

Het uiteindelijke beeld wordt opgebouwd
met behulp van een computer en
weergegeven op een beeldscherm. Het
gescande oppervlak is zeer klein,
kleiner dan 0,1 millimeter, zodat men
de naald met het oog niet kan zien
bewegen.

BROERTJE

In 1986 vond Gerd Binnig, een van de
twee uitvinders van de STM, een verwant
instrument uit: de 'Atomic Force
Microscope' (AFM). Met deze microscoop
kunnen ook niet-geleidende oppervlakken
worden bestudeerd. Dit gebeurt ook met
een uiterst fijne naald, maar die rust
nu daadwerkelijk OP het oppervlak.
Wanneer de naald het oppervlak scant,
voelt hij als het ware de afstotende
(Van der Waals) krachten van de atomen
en kan hij deze een voor een
registreren. De kracht van de naald is
zo gering, nog geen miljoenste gram,
dat hij het oppervlak niet beschadigt.

VOORDELEN

Het belang van de STM en AFM is niet
alleen dat men er afzonderlijke atomen
mee kan onderscheiden, want dat is met
behulp van conventionele elektronen-
microscopen en met roentgen
elektronendiffractie technieken ook
mogelijk. Het voordeel zit vooral in
het feit dat het instrument zo
verbluffend eenvoudig te bedienen is en
dat het materiaal dat men wil
bestuderen niet behoeft te worden
geprepareerd en gewoon in de lucht of
in water kan worden bekeken. Bij een
elektronen- microscoop daarentegen moet
eerst een dun preparaat worden gemaakt,
dat dan vervolgens in hoog vacuum met
elektronenstralen wordt gebombardeerd.
Biologische materialen kunnen dus nooit
in hun natuurlijke staat worden bekeken
en worden bovendien door de
elektronenstralen onherstelbaar
beschadigd.
Verder hebben de beelden van de
elektronen- microscoop geen diepte-
informatie en die van de STM en AFM
wel.

TOEPASSINGEN

Voor deze nieuwe generatie van
microscopen liggen belangrijke
toepassings gebieden open, zowel zuiver
theoretische als meer toegepaste.
In de techniek wordt de STM onder
andere gebruikt voor onderzoek van
materialen en de controle van
produktie- processen waarbij uiterst
nauwkeurige oppervlakken in het spel
zijn, zoals bij compact discs of
bepaalde optische instrumenten.
Biologen en biochemici profiteren van
het feit dat hun materiaal in bijna
natuurlijke omstandigheden kan worden
bestudeerd. Zo heeft men spectaculaire
beelden van bv. DNA- moleculen,
virussen en cellen verkregen, terwijl
met de AFM de omzetting van het eiwit
fibrinogeen in fibrine (bij het stollen
van bloed) LIVE kan worden gevolgd.

NIEUWE VARIANTEN

Intussen wordt in de laboratoria aan
nog weer andere varianten van de STM
gewerkt. Bv. aan instrumenten waarmee
op bijna atomaire schaal magnetische en
elektrostatische krachten langs
oppervlakken in kaart kunnen worden
gebracht, wat van belang kan zijn voor
het inspecteren van magneetschijven
voor computers.

Het is zelfs mogelijk om, door het
geven van kleine stroomstootjes, met de
STM elektronen uit een oppervlak los te
slaan en moleculen aan een oppervlak
vast te hechten en weer los te maken.
En ook kan men blijvende veranderingen
aan een oppervlak teweeg brengen door
de punt van de STM eenvoudigweg in het
materiaal te drukken en atomen weg te
schrapen. Uit recente experimenten
blijkt, dat op die manier punten en
lijnen van slechts enkele nanometers
breed in het materiaal kunnen worden
gekrast.

Dit alles wijst erop dat de STM zich
misschien zal kunnen ontwikkelen tot
een miniatuur- werktuig waarmee men op
nanometerschaal allerlei bewerkingen
kan uitvoeren, zoals het fabriceren en
repareren van elektronische circuits.
Het aantal toepassings mogelijkheden
met deze uiterst fijne, soms in 1 atoom
eindigende naaldjes lijkt vooralsnog
onbegrensd. (Uit: NRC Handelsblad)

