334, maa 20 aug '90

TEST ICOM IC-R1 SCANNER

PA0OHN, een Haagse zendamateur met veel
gevoel voor verhoudingen, kreeg deze
dagen de nieuwe piepkleine
scanner-ontvanger in huis. Hij vond het
zo'n grappig ding, dat hij er meteen
een test over schreef. Hij kon er niet
aan meten maar gebruikte andere,
bekende apparatuur als referentie. Hij
meldt: scanner of ontvanger IC-R1 van
Icom, heeft de afmetingen van een pakje
sigaretten. Het apparaat is de helft zo
groot als de aanwezige Kenwood
portofoons die als vergelijkings
materiaal werden gebruikt.
Het waren de porto's:
TH25, ontvangst 141-163 MHz, antenne,
RA 5.
TH45, ontvangst 430-440 MHz, antenne,
5/8.
TH55, ontvangst 1259,050 MHz, antenne
stdrd.
Scanner: SX 200, Nissan.
Radio's: ICF 4900, Sony.
         XCR-30, Barlow Wadley.

ZONDER HANDBOEK?

De eerste test, kijken hoe die 't doet
zonder te lezen, was snel voorbij. Als
iemand de scanner zou krijgen zonder
boekje, dan kan hij het vergeten. Omdat
de ingebouwde accu leeg is bij de
aanschaf en eerst geladen moet worden,
heeft men 14 uur de tijd om de
overzichtelijke, doch helaas alleen in
het Engels geschreven, handleiding door
te nemen.

Alle normale scanner functies zijn
aanwezig, maar buiten dat kan men
bepaalde kanalen scannen. Maar men kan
ook dmv de functie 'mask' kanalen
verdoezelen, indien men niet wil, dat
een ander deze te zien krijgt. Nog
leuker was het geweest, als men een
'nepfrequentie' had kunnen invoeren. De
toetsen zijn erg klein en voelen wat
indirect aan, het piepje, dat het
indrukken bevestigt, was bij dit
exemplaar te zacht. Mensen met dikke
vingers moeten goed opletten.

ONTVANGSTMOGELIJKHEDEN

De scanner is geschikt van 100 kHz tot
aan 1300 MHz. Een heel groot bereik,
naar mijn inzien te groot. Het bereik
tot aan ongeveer 26 MHz is een
cadeautje. Vooral het middengolf bereik
is, zelfs met externe antenne, erg
ongevoelig, en men kon Radio
Scheveningen door het middenfrequent
horen.

Ook de bandbreedte is erg groot, wat de
ontvangst op de kortegolf niet erg ten
goede kwam. De 49-meterband vertoonde
in de avonduren een grote brei. Men
hoort op deze lage frequenties de
synthesizer wel vaak 'zingen'. Vlug
vergeten dus...

Uiteraard werd er op 11 meter (27 MHz)
geluisterd. Wat opviel was de inslag
van de omroep op deze band. Een check
op de Barlow Wadley leerde, dat dit
niet in de ether aanwezig was op deze
frequenties. De gevoeligheid was zeer
redelijk, gezien de antenne, maar de
bandbreedte was natuurlijk te groot.

VHF EN HOGER

Het meest interessante gebied is de VHF
en UHF, daarop zijn de meeste diensten
werkzaam. Maar de IC-R1 is doorlopend
tot aan 1300 MHz en kan de FM-omroep en
het geluid van de TV ontvangen. Helaas
is de spiegel onderdrukking slecht: op
67 MHz kan men radio West beluisteren,
dit is 21,4 MHz, 2 * de middenfrequent
van 10,7 MHz, lager dan 88,4 MHz, de
zendfrquentie van radio West. Op de
HTM-tramfrequentie 155,1875 MHz was er
storing waarneembaar van de nieuwe
semafoon, die op een naburige
frequentie werkt.

Daarnaast waren er wat vreemde effecten
waarneembaar. De R1 was veel
ongevoeliger dan de TH25 van Kenwood,
maar na het verwisselen van de antennes
waren de rollen omgekeerd. De
meegeleverde Icom antenne is uit te
veel compromissen opgebouwd. De scanner
sx 200, met als antenne een kleefvoet
op de kachel, won het van beide
ontvangers en was veruit de
gevoeligste, maar ja met kachel...
Helaas is de R1 op dit bereik te
gevoelig voor sterke signalen, juist
dit is nu het leukste gebied om te
luisteren (openbaar vervoer,
particuliere en openbare diensten,
marifoon etc).

REDELIJKE OMROEPONTVANGST

De omroepontvangst van de R1 was zeer
redelijk te noemen en het geluid was,
gezien het kleine speakertje, zeer
goed. De gevoeligheid bleef wat achter
bij de Sony, maar de antenne zal ook
hier wel schuldig aan zijn.
Op het UHF-gebied rond 440 MHz voelt de
R1 zich op het best, de antenne doet
het hier ook goed en uitwisseling met
de 5/8 antenne gaf weinig verbetering.
De amateur omzetter in Rotterdam op
430,175 MHz kwam met een goed signaal
binnen. Uiteraard waren de politie
kanalen en de autotelefoon ATF-2 goed
te beluisteren. Het geluid van
Nederland 2 was eveneens goed te
volgen.

Het is stil rond 900 MHz, maar het
ATF-3 net kende geen geheimen voor dit
apparaat, de ontvangst was duidelijk.
De Haagse amateur omzetter op 1259,050
MHz kwam goed door, de antenne van de
TH55 werd er opgeprikt en het signaal
verbeterde enorm. Het hoge bereik is
dan erg aardig.

CONCLUSIE ONTVANGST

Het grote bereik doet misschien teveel
af aan de kwaliteit van het apparaat.
Dit wreekt zich vooral op het
VHF-gebied rond 155 MHz, het leukste
gebied. De antenne kent duidelijk dalen
en pieken, dat is jammer. Men kan een
buitenantenne aansluiten, maar de kans
op oversturing wordt erg groot. Met een
auto-antenne moet het goed mogelijk
zijn.

Het apparaat laat zich makkelijk
afstemmen door directe keuze via het
toetsenbordje of met een
draaischakelaar. Men kan de frequentie
stapjes kiezen of met de functietoets
aan de zijkant hele grote stappen
maken. Het geluid is te zacht voor in
een auto.

GEBRUIKSAANWIJZING NODIG

Na het lezen van de gebruiks aanwijzing
is de bediening redelijk eenvoudig. Men
moet goed de dubbele functies van de
toetsen kennen en de zaak ook goed
programmeren. De scanner heeft leuke
functies en is op vele manieren
instelbaar. Door de aanwezigheid van
een grote hoeveelheid kanalen, nl. 100
stuks, kan men heel wat frequenties
opslaan. Dit is erg handig voor op
reis. Men kan voor iedere lokatie een
bank van 20 kanalen programmeren.

Doordat het apparaat sterk op een 2
meterporto lijkt, is voor zendamateurs
het gebruik in landen met een
scannerverbod redelijk veilig. Dankzij
de mask-functie kunnen nieuwsgierige
overheids dienaars de stoute kanalen
niet aflezen. Altijd wel opletten dat,
als ome agent door zijn spreekijzer
praat, dit niet luid en duidelijk uit
de scanner komt.

De prijs is hoog: voor dit geld had men
betere filters en misschien een
preselectie in de ontvanger mogen
verwachten. Ook het bereik onder de 30
MHz had meer aandacht mogen krijgen.
Men heeft teveel concessies (moeten?)
doen om de zaak klein te houden.

Door de nadelen stijgt de scanner niet
boven de concurrentie uit, behalve wat
handzaamheid betreft. Wil men dit
bereik toch handhaven, dan zal een
betere filtering aangebracht moeten
worden en een voorziening voor
enkelzijband ontvangst. Het beste lijkt
mij dat men het bereik beneden 26 MHz
weglaat.

EINDOORDEEL

Het is leuk geweest om er mee te
spelen. Het apparaat ziet er lief uit.
Toch is het niet meer dan een scanner!
Voor die prijs laat ik het op de plank
staan. In die prijsklasse zijn immers
betere, geen kleinere ontvangers te
koop. Duidelijk heeft men de maat laten
prefereren boven de ontvangst kwaliteit
en dat is heel jammer. Het is te hopen
dat Icom in een toekomstige R2 rekening
houdt met deze punten. Een verbetering
op de zwakke punten zou tot een scanner
leiden, die een geduchte concurrent zal
vormen voor de andere merken.

Met dank aan NOB wegtransport, Ger
Kruger en Wim Zonneveld voor het mogen
testen van dit toestelletje. O.N.
Hilbers, PA0ONH. Den Haag. (Dit artikel
is, iets aangepast, overgenomen uit 'De
Muurkrant', sectie amateurnieuws)

VIDEOTEX NEDERLAND EN COMNET

Aansluitend op onze uitzending
vermelden we nog even de
telefoonnummers van Videotex Nederland.
Deze zijn: 06-7300 (23,5 cent/min.) en
06-7400 (37,5 cent/min.). Geen gratis
diensten dus, maar er zijn ook geen
extra kosten aan verbonden. Afrekening
vindt plaats via de gewone
telefoonnota. Alle normale baudrates
zijn mogelijk.

Comnet heeft de volgende nummers
beschikbaar:
Alleen 1200/75: 078-156100 en
078-158000.
1200/75, 300/300 en 1200/1200 Baud:
078-159900, 020-152801, 010-4951100,
03403-51010, 038-230230, Belgie
02-2524045.
U kiest uiteraard zo mogelijk een
nummer dat binnen uw eigen
basistariefgebied valt. Kosten: het
normale telefoontarief. Binnen de regio
dus 15 cent per 5 of 10 minuten
(overdag resp. avond en weekend).
Daarbuiten 15 cent per 47 resp. 94
seconden. Verdere kosten worden
aangegeven voordat ze u apart in
rekening worden gebracht. Telefonische
informatie op 078-411010 (SPRAAK!!).

NIEUW VERTAALPROGRAMMA VOOR MS-DOS

Vlak voor de zomervakantie
introduceerden we een geheel vernieuwd
Basicode vertaalprogramma voor de
MS-DOS computers (Basicode Monitor
versie 2.06), dat we op de Firato in de
RAI te Amsterdam uitgebreid zullen
demonstreren. De nieuwe software is ook
weer verkrijgbaar op twee
schijf-formaten, nl. 5,25 en 3,5 inch.
Wanneer u niet naar de Firato komt,
kunt u het nieuwe vertaalprogramma ook
bij ons bestellen. Dan wel graag even
het gewenste formaat floppy erbij
vermelden. De prijs bedraagt f 12,50
(incl. verzendkosten). Maak dit bedrag
over op giro 1419 t.n.v. NOS Algemeen
Secretariaat in Hilversum, o.v.v.
'Vertaalprogramma MS-DOS'.

ACTIEF INTERFACE VOOR DE PC

Ook het Basicode interface voor de PC's
is vernieuwd, en sterk verbeterd. In
het nieuwe interface vindt signaal
versterking plaats m.b.v. een
zogenaamde 'OpAmp', waardoor
aanzienlijk minder eisen gesteld worden
aan het ingangs signaal. Vermeld wel
bij uw eventuele bestelling altijd welk
merk/type PC u gebruikt, want dit is
belangrijk voor het type interface dat
u krijgt (met of zonder externe
voeding). Het nieuwe interface kunt u
bestellen door overmaking van f 42,50
op giro 1419, o.v.v. 'Basicode
interface voor PC'.

Tot slot kunt u een integraal PC-pakket
(kabel plus floppy) aanvragen. Dat kost
dan f 55,00 (ook weer op giro 1419,
o.v.v. 'PC-pakket'). In dat geval dient
u dus zowel het formaat floppy als uw
merk/type computer te vermelden.

NB. Voor alle bestellingen geldt:
vermeld steeds uw VOLLEDIGE naam en
adres! Dit is met name belangrijk
wanneer u geld overmaakt via het
Girotel systeem van de Postbank.

VERTAALPROGRAMMA VOOR ATARI ST

Op de Firato zullen we ook -eindelijk!-
een Basicode vertaalprogramma voor de
Atari ST introduceren, waarvan de
auteur Jelle van der Schuit uit Leiden
een demonstratie zal geven. Met name de
ontwikkeling van een goed interface
voor aansluiting van een
cassetterecorder heeft nogal wat moeite
en tijd gekost, maar dankzij de
medewerking van Pieter Bosma zijn we
daar uiteindelijk toch in geslaagd.

Vooralsnog gaat het hier om een
prototype, dus het vertaal-pakket is
nog niet bij ons verkrijgbaar.
Bovendien willen we eerst uw
belangstelling peilen voor dit nieuw
vertaal programma. Het pakket gaat naar
schatting ongeveer f 70,00 kosten.

