373, maa 07 jan '91

JAARBOEK ELEKTRONICA 1991

Half december verscheen als
gebruikelijk het Elektronica Jaarboek
1991 van de Muiderkring in Weesp. Het
jaarboek houdt het midden tussen een
agenda en een vademecum. Het vademecum
gedeelte heeft een vast (elektronische
formules) en een wisselend deel dat
steeds met andere gegevens gevuld is.
Ook staan er elk jaar andere schema's
in, meestal rondom standaard IC's. Wat
ons dit jaar opviel was dat het boekje
pakweg 50 pagina's advertenties dan wel
adressen van importeurs en fabrikanten
in Nederland omvat. Het lijkt ons niet
geweldig prettig met een jaarboekje te
sjouwen dat circa 222 gram weegt, 222
pagina's telt en voor bijna een kwart
uit adressen en advertenties bestaat.
Tenzij men in de handel zit natuurlijk.
Verder is het agenda gedeelte minimaal
en sinds de Muiderkring de indelings
kleuren liet vallen ook nauwelijks
terug te vinden. Het Jaarboek 1991, dat
f13,50 kost, lijkt dan ook vooral een
standaard werkje voor op de plank thuis
en niet voor onderweg.

PCTOOLS 6.0 BOEK VAN DATA BECKER

Bij Data Becker verscheen opnieuw een
PCTools boekje geschreven door de vaste
Duitse auteur voor dit soort zaken,
Stephani. De door A W Bruna in Utrecht
in het Nederlands uitgegeven gids
vermeldt als onderkop 't/m versie 6.0'.
Maar wie het boekje inziet komt tot de
conclusie dat het helemaal ge-ent is op
de laatste versie (6.0), die nogal
gewijzigd en uitgebreid is ten opzichte
van de eerdere versies. Wie de laatste
versie heeft aangeschaft (met de
uitstekende, Engelse handboeken) heeft
aan het gidsje dus niets. Wie een
'backup versie' van de laatste PCTools
in de schoot is gevallen kan er wel
heel goed mee uit de voeten want het is
een uitvoerige bewerking van de
handboeken, die weinig onbesproken
laat.

OUDERE VERSIES WAARDEVOL

Twee waarschuwingen daarbij. Het boekje
is dus minder geschikt voor oudere
versies van PCTools, daar kan men
wellicht een oudere gids voor
aanschaffen, voor een vriendelijk
prijsje. Gebruikt men een oudere
PCTools versie en zou men naar 6.0 over
willen gaan, dan is dat alleen
verstandig wanneer het werkgeheugen dat
toelaat. Met MS-DOS 4.0, dat al gauw
100 Kb opslokt, en/of een eigen
geheugen in de PC van 512 Kb of minder,
kunt u het wel schudden. Blijf dan
vooral een oudere PCTools versie
gebruiken.

STEVE: ST EINDELIJK VEEL ECHTER

Nu de Basicode uitzendingen van NOS
Scoop ook ontcijferd kunnen worden door
Atari-ST bezitters, heeft het zin
aandacht te geven aan een computer
programma dat speciaal voor de ST is
geschreven. Het heet: STEVE, een
afkorting van ST EVent Editor, en het
is een produkt van de Joegoslavische
programmeur Primoz Jakopin.

EERBIED VOOR IKONEN

Wie serieus met een Atari omgaat, heeft
het werken met GEM (Graphic Environment
Manager) als het ware met de soeplepel
ingegoten gekregen: dat zogenaamde
'bureaublad', waarop 'ikoontjes' liggen
die men met aanklikken tot het starten
van programma's kan bewegen. Een
klassieke vondst, waarmee het
computeren voor hele volksmassa's
bereikbaar werd en tot de verbeelding
begon te spreken. Er is een bijbehorend
'schrijfblad', een 'menubalk', waarmee
'accessoires' en andere mogelijkheden
worden geboden, zonder dat je zelf
alles hoeft te onthouden, en nog veel
meer. Ook is er dat pijltje op het
scherm, waarmee je door het bewegen van
de muis een cursor op een bepaalde
plaats kunt vastzetten. Net als op het
scherm van de Apple MacIntosh kom je
soms ogen tekort om de zaak onder
controle te houden. Maar het is een
nuttig 'vangnet', al wordt het door
MS-DOS gebruikers snel betiteld als
'speelgoed'. Toch zijn de pure
processoren van Apple en Atari (en de
Commodore Amiga) in theorie sneller dan
het gemiddelde XT'tje. Alleen die
GEM-'schil' om de 68000-chip kan de
zaak soms aanzienlijk vertragen, zeggen
de programmeurs. Wie vaak iets wil
afdrukken in het 1ST-Word-Plus
tekstverwerkings programma, weet wat ze
bedoelen.

MUIS OF MACRO?

Zelfs computerhaters kunnen dus met die
GEM-truc van de Amerikaanse ontwerpers
(Jobs, Tramiel, en consorten) al heel
snel uit de voeten. Die krijgen na een
tijdje zelf door dat het nog vlugger
kan. Sommige toets- commando's blijken
sneller te werken dan dat gepriegel met
die muis in dat 'vangnet'. Veel Atari
gebruikers kijken weliswaar schamper
naar die wazige MS-DOS beeldschermen
waarop je de letters bijna ziet smelten
van traagheid, maar zijn tegelijkertijd
jaloers op de bezitters van die 'logge'
machines, omdat die als moderne
tovenaars talloze formules en
commando's uit hun hoofd kennen, en met
een groot aantal 'macro's' van alles
snel kunnen bereiken. Beide groepen
bezitters worstelen met het nadeel, dat
doorgaans maar met EEN programma
tegelijk gewerkt kan worden. Het grote
gemeenschappelijke en aanlokkelijke
toverwoord is 'multi-tasking'.

SNELHEID

Lang voordat dit alles begon te spelen,
zat aan de universiteit van Ljubljana
ene Primoz Jakopin, een veelzijdig
taalkundige, zich te ergeren aan de
trage mainframes op zijn faculteit,
waar hij bovendien 's avonds om half
tien werd weggejaagd door de concierge,
die ook naar bed wilde. Hij zag de
toekomst van mini-, micro- en personal
computers, benutte de snelheid van de
68000-processor van Motorola, en
ontwierp STEVE, een programma dat bij
uitstek geschikt bleek voor de Atari
ST. Geen GEM-schil meer met ikonen,
geen vangnet voor de beginner. Dat
leidt allemaal teveel af, vond Jakopin.
Een blanko A4-tje heeft ook geen
gebruiks aanwijzing. Alleen de dialoog
schermpjes zijn gebleven. Voor het
overige heeft STEVE een totaal andere
opzet.

De gebruiker ziet na de startprocedure
een volstrekt leeg scherm voor zich
verschijnen, waarin hij meteen aan de
gang kan gaan. Om het even of het
tekstverwerking is, berekeningen,
tekenen, database, DTP, data-
communicatie met een ingebouwde
terminal, en zo zijn er nog een paar.
Het scherm is EEN van de tien vensters,
die tegelijkertijd met een simpel
Control- (of functietoets-) commando te
bereiken zijn. Bij het starten is het
werkgeheugen van de computer verdeeld
in tien stukken, die in grootte
varieren naar gelang het gebruik. In
elk van die schermen kunnen genoemde
functies uitgevoerd worden, in de
tekstverwerker kan je zelfs
tegelijkertijd berekeningen uitvoeren.

VANGNET WERD TOUW

Het lege scherm is niet helemaal zonder
garnering. Je ziet een 'touw' als
begrenzing van de boven- en onderkant
van het witte scherm, (of zwart, naar
keuze, waarbij het scherm een MS-DOS
achtige aanblik geeft). De grafische
mogelijkheid van dat schermpje vroeg
kennelijk ergens om, en nu kan de
gebruiker zijn cursor nog ergens naar
toe sturen. Een touw? Ach, het had ook
een grasrand kunnen zijn. Het breekt de
eentonigheid van die vier gelijke
zijden wat. Die cursor, daar gaat het
om, die is belangrijker dan dat touw
(dat je desnoods kan weglaten). Met de
cursor kan je veel meer doen dan met
het bekende GEM- pijltje. Er is geen
pijltje meer, je schuift de cursor met
de muis over het scherm, en waar hij
staat, kan je gaan tikken. Er zijn geen
'scroll' balken om tekst over het
scherm te laten rollen. Nam teveel
plaats in. Kom je buiten de boven- of
onderkant van het scherm, dan kan je de
tekst met linker- of rechter- muisknop
op en neer laten schuiven, regel voor
regel of met een hele pagina tegelijk.
Het 'touw' verbergt nog meer, namelijk
de menubalk. Die is nog wel nodig, maar
je hoeft hem niet voortdurend te zien,
vond de programmeur. Schuif een paar
keer met de muis/cursor langs het touw,
en daar is de balk, waar de menuutjes
op de gebruikelijke manier naar beneden
vallen (is ook in te stellen).

'CONTROL' KRIJGT INHOUD

Op het scherm kan je op de plaats waar
de cursor staat, met de muisknoppen
letters, woorden of regels weghalen,
spaties invoegen, en in combinatie met
menu- commando's bepaalde functies
uitvoeren, tot zelfs berekeningen. Veel
functies kunnen ook uitgevoerd worden
in combinatie met de Control-toets.
Datum op het scherm, cursor
verplaatsen, directory oproepen, saven
van een file, database in een layout
gieten, wie goed is ingevoerd heeft de
menubalk bijna niet meer nodig.

Nog een andere manier om functies te
laten uitvoeren is door middel van
afkortingen, opgeslagen in een
alfabetische lijst. Een afkorting
afgesloten met het indrukken van de
'Clr Home' toets kan niet alleen een
normale term of reeks woorden (adres!)
op het scherm brengen, maar ook
functies als save, datum, zoek en
vervang, of het veranderen van de
resource-file.

En dan is er ook nog het zogeheten
'numerieke eiland', rechts op het
toetsenbord, dat je doorgaans alleen
gebruikt omdat de Enter-toets dichtbij
je duim ligt. Dat heeft een volledig
andere (ook weer uitschakelbare)
functie gekregen. Instellen van
tekstblokken en verplaatsen daarvan, op
en neer schuiven van tekstbestanden,
centreren, uitgebreide zoekfuncties,
uitwissen van woorden of regels en last
but not least, via de voormalige
Enter-toets, het omschakelen van
'overwrite mode' naar 'insert mode'.

EIGEN KARAKTER

STEVE is een zeer compleet programma.
Je kan er vrij snel in werken, (er is
een audio- cassette, een duidelijk
handboek dat je na 80 pagina's
voorlopig kan wegleggen, en een
telefonische hulplijn met een schier
onvermoeibare importeur), maar het
beheersen van de finesses neemt wat
meer tijd in beslag. Het werkt wel
verslavend, iets wat 1ST-Word-Plus of
Superbase nooit hebben kunnen
bewerkstelligen. Voor je het weet, kan
je vanuit je database in een flits een
compleet opgestelde brief of rekening
tevoorschijn toveren, compleet met
briefhoofd, adressering en datum. Je
Atari krijgt nu echt een eigen
karakter, dat ook blijft groeien. Na
verloop van tijd lijkt STEVE niet meer
op wat er van de importeur kwam.
Iedereen kan nu zijn eigen unieke
meedenkende machine 'programmeren'.

De tekstverwerker heeft wat
eigenaardigheden. Blokken gaan per hele
regel, niet per woord; en in 'insert
mode' komt de tekst aan het eind van de
regel achterstevoren terug, maar daar
wordt aan gewerkt. De snelheid waarmee
alles gaat maakt veel goed. Het is
jammer dat een spreadsheet ontbreekt,
maar ook daar schijnt aan gewerkt te
worden, evenals aan een WYSIWYG versie.

TOT SLOT

Het pakket, dat wordt uitgebracht door
STEVE Nederland, gevestigd in de
Zeeuwse plaats Kapelle (tel.
01102-44144) kost 460 gulden, en voor
dat geld heb je eigenlijk niet te
klagen. Het basisprogramma staat op 1
schijfje, en het neemt amper de helft
van het geheugen van een 1040ST in
beslag. Wie er eenmaal aan begint,
blijft bij STEVE, en hoeft nooit meer
veel gebruikte programma's te wisselen.
(met dank aan Hans Hogendoorn)

INLICHTINGEN OVER DR-DOS

Plak dit adres op een briefkaart als u
meer wilt weten over Digital Research
DOS versie 5.0, met nieuwe
mogelijkheden. Wij sturen uw aanvraag
dan door. Vergeet echter niet uw eigen
adres op de briefkaart te zetten. Stuur
ook geen brief, alleen een briefkaart.

==================
 NOS - radio Scoop

 Info  DR-DOS  5.0

 Postbus 1200
 1200 BE Hilversum
==================

