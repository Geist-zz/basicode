339, woe 05 sep '90

MAGELLAN AKTIEF IN BAAN ROND VENUS

Nadat de Amerikaanse Venus verkenner
Magellan op vrijdag 10 augustus in een
baan om de planeet Venus kwam, is hij
begonnen met het in kaart brengen van
het oppervlak van de planeet met behulp
van radar. Radar is het enige middel
waarmee dat kan vanuit een omloopbaan,
omdat Venus is omgeven door een
permanent wolkendek. Wetenschappers
zijn enthousiast over de eerste opnamen
die zijn doorgeseind, en waarop
breuklijnen en kraters te zien zijn. De
kleinste details op de opnamen zijn 250
m.

MOEILIJK BEGIN

Hoewel het in een omloopbaan brengen
van Magellan soepel verliep, zijn
daarna nogal wat problemen ontstaan.
Deze hebben te maken met de
communicatie, die enkele malen verloren
ging. Op 17 augustus was dit het geval,
maar werd de verbinding na 14 uur
hersteld. Vijf dagen later ging het
contact weer verloren, ditmaal voor 17
uur.

Het vermoeden bestaat dat er een fout
zit in de besturings software, of dat
er een verkeerd commando is
overgestuurd, waardoor Magellan zijn
antenne van de Aarde wegdraaide.

Bij de Russische sonde Phobos-I zorgde
een verkeerd commando ervoor dat de
sonde kon worden afgeschreven omdat de
zonnepanelen niet meer op de Zon
gericht waren, en de antenne niet meer
op de Aarde. Magellan echter orienteert
zich wanneer het contact wegvalt, en
richt zichzelf weer op de Aarde...

OBSERVATIE-PROGRAMMA UITGESTELD

Vanwege de problemen is door de NASA
besloten om te wachten met het beginnen
aan het waarneem programma. Met dit
programma zou in 243 dagen (1 Venusdag)
90% van de planeet in kaart worden
gebracht. Omdat dit programma pas (naar
verwachting) vanaf deze maand zal
worden uitgevoerd, zal het tot mei 1991
duren. Hierna kunnen dan interessante
gebieden van vorige opnamen uitgebreid
bestudeerd worden, en eventueel ook de
10% van het oppervlak dat nog niet
waargenomen is. (Aldus Yvo Krijgsman)

PROGRESS-M4

De MIR kosmonauten zijn de afgelopen
week erg druk geweest met het uit de
Pr-M4 halen van nieuw aangevoerde
apparatuur om dit in de diverse delen
van het MIR complex te gebruiken voor
reparaties en vervangingen. Hierbij ook
delen van het leefsysteem, zoals water
regeneratie en atmosfeer zuivering.
Verder gaan zij stug door met het
begeleiden van productie processen in
de fabriek 'Kristall'. Deze
activiteiten worden van officiele zijde
al het hoofddoel van deze missie
genoemd.

De kosmonauten zijn stugge werkers, die
gewoon doen wat de boord-documentatie
van hen verlangt. Pas wanneer iets
onduidelijk is komen hun werkzaamheden
ter sprake.

RADIO-AMATEURISME

In een gesprek tussen Manakov en zijn
vrouw kwam dit ter sprake. Iemand had
bij haar geinformeerd naar Manakov's
amateur roepnaam. Manakov gaf dit door
als MIRU9, ongetwijfeld bedoelt hij:
U9MIR. Hij voegde eraan toe dat hij en
Strekalov voorlopig voor radio
amateurisme nog geen tijd hadden gehad,
maar dat zij zeker van plan zijn er
iets aan te doen in de nabije toekomst.
Voor amateurs buiten het Sovjet gebied
is het nog even afwachten, want in
hoeverre deze kosmonauten de Engelse
taal machtig zijn is nog niet bekend.
Ook moet niet worden verwacht dat
kosmonauten van de ene op de andere dag
volleerde radio amateurs zijn. Vooral
teveel stations op de 'uplink' maakt
dat hun enthousiasme snel vermindert.

COMMUNICATIE

Er ligt op dit ogenblik geen volgschip
in de buurt van de Canarische eilanden.
Er is dus geen radioverkeer tijdens de
eerste helft van een overkomst. Pas
vlak voor TCA begint het radioverkeer
met TsUP (via Yevpatoriya). Mogelijk
fungeert Kosmos-2085 als een 'Luch'
(TDRS) satelliet.

BAANVERHOGING

Uit radioverkeer in de nacht van 3 op 4
sept. 1990 (oml. 26041, 2232-2241UTC)
bleek dat er iets bijzonders met het
complex werd gedaan. De stand werd
veranderd en er was sprake van het
geven van impulsen. Dit zou volgens een
van de kosmonauten van invloed zijn op
de baan-elementen. N.a.w. is met behulp
van de Progress-M4 de baan nog eens
verhoogd.

MIR komt thans in de nachtelijke uren
over en er is dus weinig radioverkeer.
Voor het vaststellen van nauwkeurige
TCA's is dus de hulp van visuele
waarnemers nodig. Voor vastgestelde
TCA's houd ik me aanbevolen (Tel.
070-323 07 88). Hiermee zou Wim
Holwerda van de Werkgroep Kunstmanen
dan weer een voorlopig bruikbare
Keplerset kunnen produceren. (Aldus
Chris v.d. Berg)

SALYUT 7

Het oude Russische ruimtestation SALYUT
7, dat al vier jaar onbemand rond de
aarde cirkelt, komt geleidelijk aan in
een steeds lagere baan. Omdat de Sovjet
ruimtevaart instanties al hun energie
en geld in het nieuwe ruimte station
MIR hebben gestoken, hebben ze vrijwel
geen aandacht meer besteed aan het oude
station SALYUT 7. Er zijn wel
spektakulaire plannen ontwikkeld om het
station terug te halen naar de aarde
met behulp van de Russische space
shuttle Boeran, maar dit bleek te
ingewikkeld en te duur. Ook heeft men
erover gedacht het station (voorlopig)
te redden door het weer naar een hogere
baan te stuwen met behulp van een
Progress ruimte vrachtschip. Dit idee
heeft men ook laten varen, omdat het
aankoppelen van een Progress vrijwel
onmogelijk is, want SALYUT 7 is
inmiddels aan het tuimelen geslagen.

TEN DODE OPGESCHREVEN

Omdat het station nu geheel stuurloos
is, kan het niet van baan worden
veranderd, terwijl ook de stand van het
station niet meer te regelen is. De
Sovjets hebben het station daarom
opgegeven en beschouwen het als
verloren. Het vrij grote station, met
de er nog aangekoppelde module Kosmos
1686, zal daarom over enkele maanden in
de aardse atmosfeer duiken en dan
gedeeltelijk verbranden. Gezien de
grote massa zullen er ongetwijfeld
brokstukken op het aardoppervlak
terecht komen, maar er is tot enkele
uren voor deze gebeurtenis niets van te
zeggen waar dit zal plaatsvinden.
Gezien de baanhelling kunnen er alleen
brokstukken neerkomen tussen 51,5
graden noorder breedte en 51,5 graden
zuider breedte.

Voorlopige schattingen doen vermoeden
dat het neerstorten van SALYUT 7 en
Kosmos 1686 tegen eind december te
verwachten is. Dat betekent dan het
einde van een beroemd ruimte station,
waarin vele kosmonauten hebben gewerkt,
en van waaruit ook twee amateur
satellieten met de hand zijn
'gelanceerd': ISKRA 2 en ISKRA 3.

ARSENE

Het Franse amateur satelliet projekt
ARSENE (Ariane Radioamateur Satellite
pour l'ENseignement de l'Espace) is
blijkbaar weer nieuw leven ingeblazen.
De bouw van deze eerste Franse amateur
satelliet is al in een vergevorderd
stadium. ARSENE moet in september 1992
worden gelanceerd met een Ariane raket.
Tijdens de lancering van Telecom 2B
moet ARSENE dan meevliegen in de
scheidings module van de Ariane raket.
Nadat ARSENE dan in een hoge
elliptische parkeerbaan met lage
inclinatie is gebracht door de Ariane,
moet hij zijn perigeum zelf verhogen
met behulp van een vaste brandstof
raketmotor in de satelliet. De
uiteindelijke baan van ARSENE moet een
apogeum krijgen bij 36000 km en een
perigeum bij 20000 km, terwijl de
baanhelling waarschijnlijk minder dan
10 graden zal bedragen. Zo'n baan kan
in Nederland passages van 31 uur
opleveren, terwijl de perioden tussen
passages tot 48 uur kunnen oplopen.

De satelliet moet rotatie-
gestabiliseerd worden en krijgt drie
uitklapbare zonne panelen. De
standregeling wordt gerealiseerd door
middel van stikstofgas- motortjes. De
verwachte levensduur is 5 jaar.

ARSENE moet een diameter krijgen van
900 mm, een hoogte van 880 mm en een
massa van 140 kg voor het ontsteken van
de kickmotor. Er moet een mode B en een
mode S relais station in ARSENE komen,
die niet tegelijkertijd in bedrijf
kunnen zijn. Mode B omvat drie FSK
packet radio kanalen (een downlink en
drie uplink frekwenties) en mode S is
een lineair relais station. (Met dank
aan Nico Janssen, PA0DLO)

VERON CALLBOEK

Eindelijk weer eens een actuele en
vooral ook complete lijst van 'houders
van een radio zendmachtiging' zoals het
officieel heet. De VERON heeft een
nieuw boekje laten verschijnen
bijgewerkt tot half juni 1990 (de
uitgave zelf is gedateerd augustus). De
pakweg 14.000 namen zijn gerangschikt
naar de complete alfabetische call, dus
de PA0-ers, PA3-ers, PE1-ers en PD0-ers
zijn bij elkaar gezet.

De namenlijst is gedrukt in een kleine
maar scherpe letter, dus wel goed
leesbaar. Dankzij de kleine letter
konden ook regio nummers en postcodes
worden vermeld, wat verschrikkelijk
veel werk scheelt voor mensen die
regelmatig veel QSL-kaarten versturen
en wat dat betreft spreekt de
Hobbyscoop redaktie uit ervaring.
Achterin het boek zijn de bijzondere
toestemmingen en onbemande amateur
stations opgenomen, evenals de
onderwijs machtigingen. Men heeft
voorts ook per woonplaats de
roepletters vermeld, zodat men contact
kan opnemen met de collega zendamateurs
in elke plaats.

BESTELLEN IN ARNHEM

Wie een 'callboek' wil hebben moet f
17,50 overmaken aan porti en
administratie kosten. Het boek wordt
dan thuisgestuurd vanaf het Service
Bureau van de VERON, Postbus 1166, 6801
BD te Arnhem. Het Postbank nummer is
235000. Boekt u het over per Girotel,
vergeet dan vooral niet uw adres erbij
te zetten, want Girotel laat standaard
uw adres weg om privacy redenen. Wij
merken dat ook bij de bestelling van
het PC-pakket...

Het Callboek van augustus kost
overigens eigenlijk maar f 10,00. U
kunt zich dus een hoop administratie
kosten besparen wanneer u het meeneemt
op de eind oktober te houden Dag voor
de Amateur. De precieze datum is
zaterdag 27 oktober. Plaats van
handeling: America hallen in Apeldoorn.
En dat belooft ook een heel feest te
worden.

