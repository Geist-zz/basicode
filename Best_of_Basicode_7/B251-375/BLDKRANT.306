306, maa 9 april '90

SNELSTE SILICIUMTRANSISTOR TER WERELD

Wetenschappelijk medewerkers van IBM
zijn erin geslaagd de snelheid van op
silicium gebaseerde transistoren te
verdubbelen. Daardoor kunnen de
prestaties van zeer snelle computers
aanzienlijk worden verbeterd, aldus de
onderneming in Amsterdam.

Gedurende de afgelopen tien jaar hebben
vele wetenschappelijke onderzoekers
overal ter wereld voortdurend gewerkt
aan de verbetering van silicium
transistoren. Het gelukte hun de
snelheid geleidelijk op te voeren van 5
tot tegen de 40 miljard cycli per
seconde. Vorig jaar ontwikkelden
medewerkers van IBM transistoren met
een snelheid van 40 miljard cycli per
seconde. Nu hebben zij hun record
verbeterd door transistoren te
fabriceren met 75 miljard cycli per
seconde.

OUTBOUND KOMT MET COMPATIBELE MAC

Gebruikers die zich een hernia hebben
gesjouwd met de (vorig jaar
geannonceerde) draagbare Apple
Macintosh, kunnen nu met spijt kennis
nemen van een nieuwe uitvoering: de
Outbound Macintosh compatibele Laptop.
Het apparaat weegt slechts 4,5
kilogram. In vergelijking met de acht
kilo wegende 'echte' uitvoering een
opmerkelijk verschil.

TWEE VERSIES

De Outbound laptop wordt in twee
uitvoeringen op de Amerikaanse markt
gebracht: als een stand-alone Macintosh
Plus en als SE compatible. De laptop
kan als systeem ook worden aangesloten
op een host Mac. Hierdoor fungeert hij
als een opgewaardeerde versie. De host
Mac maakt dan niet alleen gebruik van
de geheugenopslag en drives van de
portable, maar ook van het beeldscherm.
Indien een gebruiker de twee
beeldschermen naast elkaar gebruikt en
de cursor verdwijnt van het ene
beeldscherm, loop hij automatisch door
op het volgende scherm. Door deze
toepassing wordt het voor de gebruiker
mogelijk twee documenten tegelijkertijd
te bewerken en over en weer tekst of
illustraties te kopieren.

VEREISTEN

Om te kunnen werken met de Outbound als
host-systeem, moet de gebruiker in het
bezit zijn van een printkaart en
transfer read-only memory chips die
communiceren tussen de host Mac en de
laptop. Volgens Outbound is de laptop
in de rol van hostcomputer twee tot
drie maal zo snel als de
oorspronkelijke Mac. Losgekoppeld
gedraagt de laptop zich als een echte
standaloner, maar hij behoudt de Mac
interface en dus de mogelijkheid Plus-
en SE-toepassingen te draaien.

ROLLENDE BALK

Maakt de originele Apple laptop gebruik
van een ingebouwde muis, ook wel
trackball geheten, de Outbound heeft in
plaats daarvan een eigen vinding: een
rollende balk (Isopoint), die eveneens
op het toetsenbord is ingebouwd.
Outbound heeft in zijn ontwerp gekozen
voor de LCD beeldscherm technologie,
die -laten we eerlijk zijn- niet op kan
tegen de snelheid en leesbaarheid van
de 'echte' Apple portable. De
afmetingen van het beeldscherm van de
Outbound portable zijn daarentegen
groter. (Uit: PC plus)

PC-ZAKBOEKJES

In de reeks PC-Zakboekjes van
uitgeverij Kluwer zijn weer een aantal
uitgaven verschenen. Voor hen, die alle
'AFKORTINGEN IN DE AUTOMATISERING' eens
netjes op een rijtje willen hebben,
schreven Jaap Bloem en Vic de Valk een
boekje van 208 pagina's vol met
afkortingen. Het heeft het ISBN nummer:
9020122967 en kost f 24,50. Dit
materiaal is ook in de vorm van een
eenvoudige database op diskette te
koop, het bevat dan ook een zoek- en
aanvul-functie. Deze diskette moet wel
extra worden aangeschaft met de bon uit
het boekje en kost dan f 29,50.
In dezelfde reeks verscheen ook
'MS-DOS', met versie 4 en DOS-Shell,
door Van Wolverton, ISBN 9020122924.
Het telt 102 pagina's en kost eveneens
f 24,50. Alle MS-DOS V 4 commando's
worden kort besproken. De vanaf deze
versie beschikbare 'DOS-Shell' staat
ook vermeld. Het boekje vormt zo een
compleet naslagwerkje, dat men
gemakkelijk bij zich kan dragen.
Het PC-Zakboekje 'QUICK BASIC' is nu
bijgewerkt tot versie 4.5. Het beslaat
134 pag. en is geschreven door Kris
Jamsa. ISBN 9020122932, prijs f 24,50.
In alfabetische volgorde staan alle
Quick Basic commando's en functies erin
met daarbij een korte omschrijving, de
syntax, details over parameters en een
kort programma fragment. Ook worden de
commando-regel parameters genoemd en
staat er een algemeen overzicht in van
de diverse datatypen, variabelen en
operatoren van QB. Een handig boekje
voor de mensen die in Quick Basic
programmeren.
'WORD PERFECT 5', door Roelf Sluman, is
eveneens in deze reeks verschenen. Het
telt 96 pagina's (inclusief de index),
ISBN 9020122754 en kost f 24,50. Het
vormt een korte samenvatting van de WP
handleiding. Men zal hieraan niet
altijd voldoende hebben, maar voor de
dagelijkse praktijk is het een handzaam
naslagwerkje dat zijn bruikbaarheid
zeker zal bewijzen.

PRAKTIJKBOEK WORDPERFECT 5

ook door Roelf Sluman geschreven. Dit
werk telt 174 pagina's, ISBN
9020122908, prijs f 39,50. Het boekwerk
bezit eveneens een goede index. De
Nederlandse versie van Wordperfect
versie 5 wordt uitvoerig besproken en
toegelicht met schermfoto's. Aan de
hand van de beschrijving zal men als
beginnende gebruiker snel zijn weg in
dit professionele tekstverwerkings
pakket weten te vinden. Ook de
gevorderde gebruiker vindt in de
beschrijving van de nieuwe
mogelijkheden, die versie 5
onderscheiden van zijn voorgangers,
veel dat interessant is, zoals het
opmaken van documenten en de grafische
mogelijkheden. Het boek munt uit door
zijn duidelijke informatie. In appendix
C worden veel vaak voorkomende
problemen besproken en uitgelegd hoe ze
kunnen worden verholpen. Een
aanbevelenswaardig boek.

HANDBOEK IBM-PC en PS/2 programmeurs

door Peter Norton en Richard Wilton.
Een Microsoft-press publicatie, in
Nederlandse vertaling uitgegeven bij
Kluwer. Het werk telt 446 pag. (met
index), ISBN 9020122827, prijs f 89,50.
Het is de tweede editie van het eerder
in 1988 verschenen Handboek voor IBM-
programmeurs, de vertaling is nu
evenwel door Hans Peters verzorgd. Het
boek is up-to-date geworden, doordat
ook iets wordt vermeld over de nieuwe
generatie PS/2 computers, hoewel model
70 nog niet aan bod is gekomen. Ook
worden de nieuwere video kaarten tot en
met VGA nu besproken. Naar SVGA
(super-VGA) zal men tevergeefs zoeken,
maar deze behoort dan ook niet tot de
IBM-standaard. Overigens vindt men in
dit boek bijna alles, wat een serieuze
programmeur zich kan wensen.

NIEUWS OVER CODE3

In de Beeldkranten nummers 295 en 296
hebben we uitvoerig geschreven over het
decodeer- programma voor radiosignalen
CODE3. Daarbij merkten we op, dat het
morse decodeer programma een paar
foutjes vertoonde. Dat is voor HOKA
aanleiding geweest om enige wijzigingen
aan te brengen, zodat het morse-
programma nu feilloos werkt. De
gevoeligheid is nu ook groter geworden,
zodat een sterker ingangs signaal niet
meer nodig is voor een goede
CW-ontvangst.

NIEUWE CONVERTER VERKRIJGBAAR

Bovendien is er een nieuwe converter
(type LF3) leverbaar, die het mogelijk
maakt de center-frequentie aan te
passen aan de toegepaste ontvanger.
Indien de beat frequentie oscillator op
een vaste frequentie staat ingesteld
t.o.v. de MF-frequentie van de
ontvanger, kan het een voordeel zijn,
de converter zo in te stellen, dat bij
de juiste afstemming van de ontvanger,
waarbij de radiosignalen een bepaalde
toonhoogte hebben, de center-frequentie
van de decoder precies midden tussen de
mark- en de space-tonen inligt. Dit
gebeurt geheel softwarematig, dus
zonder ingreep in de converter. Men kan
de center-frequentie kiezen tussen 1500
en 2500 Hz, zodat voor elke ontvanger
de gunstigste afregeling is te vinden.
Er is een speciaal hulpprogramma uit
het menu oproepbaar, die dit heel
eenvoudig voor u doet. Overigens zijn
er nog steeds ontwikkelingen gaande,
waardoor steeds meer signalen met CODE3
te decoderen zijn en ook worden de FAX
plaatjes nog steeds beter, we zullen u
op de hoogte houden. (Aldus Pieter
Vijlbrief)

PROEF-ABONNEMENT BEELDKRANT

Tot dusverre ontvingen we ongeveer 150
aanvragen voor toesturing van een
fraaie afdruk van onze Jubileum
Beeldkrant nr. 300. Circa 20% (30
mensen) reageerde daarbij tevens op
onze vraag of zij geinteresseerd zouden
zijn in de mogelijkheid om een
post-abonnement te nemen op de
Beeldkrant. Van deze reacties waren er
25 in principe positief. Alleen vond
men de prijs wat aan de hoge kant: tien
gulden per maand, dus ongeveer f 1,25
per krant. Maar gezien de kosten van
reproduktie en verzending is een lagere
prijs niet haalbaar gebleken.

Op grond van uw reacties hebben we
besloten een proef op beperkte schaal
te starten: u kunt een abonnement op de
Beeldkrant aanvragen voor de periode
van 1 april t/m 13 juni 1990. Daarbij
zult u alle Beeldkranten vanaf nummer
301 toegestuurd krijgen (wekelijkse
toezending van telkens twee kranten).
De prijs hiervoor bedraagt f25,00. Wilt
u zo'n proef-abonnement aanvragen, maak
dan dit bedrag over op giro (postbank)
rekening 1417, t.a.v. NOS Dienst Radio
Programma in Hilversum, o.v.v. 'Proef-
abonnement Hobbyscoop Beeldkrant'. U
kunt ook een (volledig ingevulde) bank-
of giro-cheque van f25,00 sturen naar
NOS Hobbyscoop, Postbus 1200, 1200 BE
in Hilversum. En vergeet niet uw
VOLLEDIGE naam en adres te vermelden!
Afhankelijk van onze ervaringen met
deze service zullen we na de
zomervakantie besluiten of het zinvol
is hiermee door te gaan. We zijn
benieuwd naar uw reacties!

