292, woe 07 feb '90

MICROSATS EN UOSATS

De vier nieuwe MicroSats en twee nieuwe
UoSATs zijn suksesvol gelanceerd op 22
januari om 0135 UTC vanaf de ESA
lanceerbasis bij Kourou in Frans
Guyana, Zuid-Amerika. De ARIANE 40
raket, een ARIANE 4 versie zonder
externe hulpmotoren, bracht alle te
lanceren satellieten binnen 22 minuten
in de gewenste polaire baan bij 800 km
hoogte. De hele lancering verliep
volgens plan.

De gebeurtenissen rond de lancering
konden over de hele wereld worden
gevolgd via de vele AMSAT
lanceernetten. In de loop van de
ochtend van 22 januari werden alle
satellieten ingeschakeld en konden de
eerste telemetrie- signalen worden
ontvangen.

De satellieten driften nu geleidelijk
uit elkaar. Er zijn in totaal acht
objekten in een baan om de aarde
gekomen: SPOT 2, UoSAT-OSCAR 14,
UoSAT-OSCAR 15, PACSAT-OSCAR 16,
DOVE-OSCAR 17, WEBERSAT-OSCAR 18,
LUSAT-OSCAR 19 en de derde trap van de
ARIANE 4 raket. De NASA/NORAD catalogus
nummers, die zijn uitgetrokken voor
deze objekten, zijn 20436 tot en met
20443. De internationale aanduidingen
zijn 1990-005A tot en met 1990-005H.

WIE IS WIE?

Zoals gebruikelijk bij dit soort
lanceringen, waarbij meerdere
satellieten eerst nog dicht bij elkaar
verblijven, is er aanvankelijk veel
verwarring over welke identifikatie nu
bij welke satelliet hoort. Het kan nog
wel enkele weken duren voor hierover
duidelijkheid is ontstaan. Er zijn nu
wel acht verschillende sets van kepler
baanparameters voor deze objekten
beschikbaar maar het is nog niet
duidelijk welke set bij welke satelliet
hoort. De amateursatellieten zullen
waarschijnlijk niet voor eind februari
beschikbaar zijn voor algemeen gebruik.
Nico Janssen, PA0DLO.

VIJFDE RUIMTEWANDELING MIR BEMANNING

De vijfde en voor deze bemanning
laatste r/w begon op 5 febr. om ong.
0608UTC. Ditmaal was de commandant,
Viktorenko, aan de beurt om de SPK
(ruimtescooter of vliegende leunstoel)
te testen. De r/w duurde n.a.w. iets
korter dan de SPK-test van Serebrov op
1 febr. 1990. De operatie werd om ong.
0915UTC afgerond.

Viktorenko bereikte niet de door hem
gehoopte 60 M, maar kwam tot 40 a 45 M.
Deze afstand is op zichzelf niet zo
spectaculair: Viktorenko bleef met het
station in contact met een
veiligheidslijn en deze bleef goed
zichtbaar op die afstand. Minder veilig
was het toen Viktorenko dichterbij het
station manoevreerde en de lijn af en
toe vast dreigde te haken aan een
zonnepaneel. Hiervoor moest hij af en
toe drastisch ingrijpen. Hij
inspecteerde het hele complex, vooral
de Soyuz-TM8 en de Progress-M2 kregen
een beurt. Hij maakte enkele pirouettes
en maakte bewegingen rond de X- en
Z-as. Hij had een draagbare
spectrometer bij zich, de BIM-600,
waarmee de straling van de diverse
delen van het complex kan worden
gemeten.

VIDEO-OPNAMEN

Tijdens de overkomst van MIR in oml.
22753, 1040UT was Serebrov hoorbaar en
hadden de kosmonauten zich n.a.w. al
ontdaan van hun Orlan ruimtepakken. De
2 volgende overkomsten (oml. 22754,
1214UTC en oml. 22755, 1354UTC) werd er
alweer routinewerk gedaan, maar
Viktorenko straalde ook technische
video- opnamen naar aarde, waarbij hij
commentaar gaf. Hij benadrukte, dat dit
technische beelden waren, niet geschikt
voor commercieel gebruik. (Zeker is,
dat de TV in Moskou wel TV beelden
heeft doorgekregen. Laten we hopen, dat
het NOS Journaal er iets mee doet. De
Radio Nieuwsdienst gaf immers om 1 uur
al een uitgebreid bericht, een hele
vooruitgang dus!)

AFLOSBEMANNING OP KOMST

De bemanning kan zich nu gaan
voorbereiden op:
1. Het klaarmaken van de Progress-M2 om
deze los te maken en te doen
'verbranden'.
2. Het zich voorbereiden op de komst
van de aflosbemanning met Soyuz-TM9 op
13 febr. 1990. (Dit schip start op 11
febr. 1990 tussen 0545 en 0610UTC vanaf
Baykonur.)
Chris van den Berg, NL-9165/A-UK3202.

SPACE SHUTTLE DUURRECORD

Na enkele weken uitstel is de Space
Shuttle Columbia op 9 januari 1990
gelanceerd met vijf astronauten aan
boord. Op 20 januari landde men veilig,
voor het eerst tijdens de nachtelijke
uren. Het was tevens de langste vlucht
van de Shuttle totnutoe.

Tijdens de vlucht werd de Syncom 4-F5,
een militaire communicatie satelliet,
in de ruimte gebracht, die op eigen
kracht een geostationaire baan moet
bereiken boven de Stille Oceaan, ten
noorden van Australie op 177 graden
Westerlengte. Ook werden biologische en
natuurkundige experimenten uitgevoerd.

BINNENHALEN SATELLIET

Het belangrijkste doel van deze vlucht
was echter een satelliet uit de ruimte
te vissen. Ook dat is gelukt. Zoals we
al eerder berichtten ging het hier om
de LDEF (Long Duration Exposure
Facility) die sinds april 1984 in de
ruimte verbleef en tot doel had
allerlei materialen te testen die
langdurig aan de ruimte condities waren
blootgesteld. Het toestel woog meer dan
tien ton! Voordat men de LDEF aan boord
nam werden alle onderdelen uitgebreid
gefilmd en gefotografeerd: men vreest
dat sommige delen de zwaartekracht op
aarde niet meer zullen overleven.

GEHEIME LANCERING UITGESTELD

De lancering van een geheime militaire
missie is met zes dagen uitgesteld en
zal op zijn vroegst 22 feb van start
gaan. Waarschijnlijk ligt dat uitstel
aan de satelliet en niet aan de
Shuttle. Het zou gaan om een AFP-731,
een soort fotoverkenner en afluister
satelliet ineen.

In 1990 zijn totaal tien Shuttle
vluchten gepland. In december maakt
weer een Europees Spacelab deel uit van
de nuttige lading van Columbia: de
IML-1 missie (International
Microgravity Laboratory). ESA vaardigt
Ulf Merbold af als payload-specialist.

ASTRO-2 GAAT NIET DOOR

Totnutoe werden zowel met de Columbia,
als met de Challenger als met de
Discovery ieder negen geslaagde
vluchten gemaakt, en met de Atlantis
vijf. Een tegenvaller voor de
sterrenkundigen is het schrappen van
een Space Shuttle vlucht met een
Spacelab voor atronomisch onderzoek:
deze Astro-2 missie stond gepland voor
1992 en gaat nu niet door. De Astro-2
zou vooral ultraviolet- en rontgen-
waarnemingen doen. Voor 26 april 1990
staat nog wel de Astro-1 missie gepland
aan boord van de Columbia. De Astro-1
is eveneens een Spacelab met open
platform voorzien van UV- en rontgen
teleskopen. (Uit: Informatieblad
Stichting 'De Koepel')

ESA KIEST ULF MERBOLD UIT

Niet Wubbo Ockels maar dr. Ulf Merbold,
een van de astronauten van de European
Space Agency (ESA), is uitgekozen om
mee te vliegen op de eerste
internationale Microgravity missie
(IML-1) aan boord van de Space Shuttle
Columbia. De missie zal waarschijnlijk
in december 1990 starten.

De IML-1 is de eerste vlucht in een
geplande reeks onderzoeken naar de
micro zwaartekracht in de ruimte.
Daarbij wordt gebruik gemaakt van de in
Europa ontwikkelde Spacelab module. Een
internationaal team, dat bestaat uit
200 onderzoekers uit meer dan twaalf
landen, wil proeven laten doen met
materialen en levende materie. Beide
soorten proeven vereisen een deskundige
aan boord van de lange uitvoering van
het Spacelab, die speciaal voor micro
zwaartekracht proeven is ingericht. De
proeven zijn voorbereid in de U.S.,
Europa, Canada, Japan. Verscheidene
organisaties en instituten verlenen hun
medewerking.

VLUCHT OP 300 KM HOOGTE

Space Shuttle Columbia zal op een
hoogte van 305 km vliegen, onder een
hoek van 28,5 graad. De vlucht zal in
elk geval 9 dagen duren, eventueel tien
dagen als er genoeg brandstof en
zuurstof over is.

Ulf Merbold (49) werd indertijd uit
2000 kandidaten geselecteerd. Hij vloog
al eerder een missie van tien dagen
eind november 1983. Hij werd in Greiz
in Duitsland geboren. In 1976 behaalde
hij zijn doctoraal aan de Universiteit
van Stuttgart. Voor hij bij ESA ging
werken deed hij onderzoek naar metalen
bij het Max-Planck Instituut.

CANADESE ONDERZOEKSTER

De Canadese ruimtevaart instantie zendt
als tweede payload specialist dr
Roberta L Bondar mee. Daarnaast gaan er
nog twee specialisten mee, die ook veel
van de experimenten weten: dr Mary L
Cleave en dr Norman S Thagard.
Bevelvoerder is kolonel Ronald J Grabe
(USAF), en piloot Stephan S Oswald.
William F. Feaddy is algemeen
assistent. De Space Shuttle zal rechtop
vliegen, met de staart naar de aarde,
waarmee een minimale invloed van de
zwaartekracht wordt bereikt.

MAANSVERDUISTERING

Op vrijdagavond 9 februari a.s. vindt
een totale maans verduistering plaats.
In verband hiermee zal het Artis
Planetarium in Amsterdam die avond
geopend zijn van 18 tot 22 uur.

Bij helder weer zal de maans
verduistering bij het Planetarium
(ingang Plantage Kerklaan) met een
telescoop waargenomen kunnen worden.
Van 19.00 tot 19.30 uur is er in de
projectiezaal van het planetarium een
speciale voorstelling, waarin het
ontstaan van zons- en maans-
verduisteringen wordt toegelicht. Na
het waarnemen van de totaliteit wordt
van 21.00 tot 21.30 uur nog een 'live'
voorstelling gegeven over de
sterrenhemel. Bij bewolkt weer wordt
een aangepast programma vertoond.
De toegang tot het planetarium gebouw,
de tentoonstelling en het observatie
terras is deze avond gratis. Alleen
voor het bijwonen van de twee
voorstellingen wordt een verlaagd
tarief berekend van f 6,- per persoon.

SPOOKACHTIG

Een maansverduistering treedt op
wanneer de volle maan door de donkere
schaduw van de aarde beweegt. Het
zonlicht wordt dan tegengehouden en de
maan hult zich in een spookachtige
donkerrode gloed.

Om 18.29 uur zal aan de linker
onderrand van de maan het eerste
donkere 'deukje' te zien zijn. Langzaam
maar zeker schuift de maan steeds
verder de aardschaduw binnen en van
19.50 tot 20.32 uur is de maans
verduistering totaal. Daarna duurt het
nog tot 21.53 uur voordat de maan zich
helemaal heeft losgemaakt uit de
schaduw van de aarde.

