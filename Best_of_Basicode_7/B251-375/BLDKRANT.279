279, maa 18 dec '89

PCBASIC

Ondertitel: 3 Basic dialecten in een
gids, door Schepers en Zoller, 236
pag., uitgave Data Becker, ISBN
9022936899, prijs f 32.50, (vertaling
Line Up tekstprodukties).
Dit goed ogende boekje is een
referentiegids voor Basic, Basica,
GW-Basic, Quickbasic en Turbobasic, de
meest gebruikte basic dialecten op een
PC. De commando's zijn alfabetisch
gerangschikt en door een of enkele
letter(s) erachter wordt aangegeven in
welke dialecten het kan worden
gebruikt. Steeds wordt met een kort
voorbeeldje het commando verduidelijkt.
Een goede index achter in het boek
wijst snel de weg. Het vormt een prima
naslagwerkje voor de Basic gebruiker.
Natuurlijk moeten voor sommige van de
nieuwste commando's de bij het
programma geleverde handboeken worden
nageslagen, maar voor het zich snel
orienteren is dit compacte naslagwerkje
prima geschikt, temeer daar de
'manuals' soms alleen maar goed
leesbaar zijn voor hoger opgeleide
informatici. We kunnen dit boekje dan
ook zonder meer aanbevelen.

LEERBOEK PLANPERFECT

In de serie 'Basiskennis' van de
Muiderkring BV verscheen van de hand
van J. de Jong dit boekje, 96 pag.,
ISBN 90 6082 331 1, prijs f 19.95.
Planperfect is een uitgebreid
spreadsheet programma. Voor het examen
Toegepaste Informatica worden ook eisen
gesteld inzake de kennis van dit soort
programma's, dit boekje levert deze
noodzakelijke kennis. Het is prima
uitgevoerd met waar nodig
schermafbeeldingen, die duidelijk maken
wat nu precies wordt besproken. Als men
zijn kennis als gebruiker van dit
programma wil uitbreiden, zal het
doorwerken van dit boekje met zijn
duidelijke voorbeelden daartoe zeker
bijdragen. Stap voor stap worden de
mogelijkheden doorgenomen. Voor mensen
die nog niet met een PC hebben gewerkt
staan er de nodige aanwijzingen in om
Planperfect op te starten. Dus ook een
zeer goede handleiding voor de
beginnende gebruiker van dit programma.
Aanbevolen.

EXCEL

door Kamphausen en Wiesa, 307 pag.,
uitgave Data Becker, ISBN 90 229 3691
0, prijs f 32,50 (vertaling Line Up
tekstprodukties).
De handboekjes van Data Becker (in
Nederland door Bruna vertegenwoordigd)
zijn welbekend om hun goede uitvoering.
Ook dit werkje doet daar niet voor
onder. het is een referentiegids voor
gebruikers van het uitgebreide
spreadsheet (= rekenblad) programma
Excel van Microsoft, dat onder Windows
draait. Excel heeft goede grafische
mogelijkheden en kan ook een database
beheren. In dit boekje staan alle Excel
menukeuzes en Macro commando's
overzichtelijk gegroepeerd en ze worden
kort toegelicht. Ook het installeren
van dit programma, op een PC-AT of PS/2
systeem, wordt goed beschreven. Men
behoeft niet over Windows te beschikken
om dit programma te kunnen gebruiken,
op de installatie diskettes wordt een
run-time versie van Windows
meegeleverd. Het boekje is niet opgezet
als leerboek, maar is duidelijk een
goede gebruikersgids, voorzien van een
prima index. Voor 'overstappers' van
een ander spreadsheet programma naar
Excel zal het meer dan voldoende
informatie bevatten.

AUTOMATISEREN IS ORDE OP ZAKEN STELLEN

door JOS J.D.M. Pielage, 107 pag.,
verschenen bij Uitgeverij Pim Oets,
ISBN 90 72260 082, prijs f 19,90.
De schrijver is doorkneed in
organisatiekunde en informatica. Hij
wil met dit boekje voorkomen dat men op
een niet goed doordachte wijze begint
met automatisering van zijn of haar
bedrijf. Het geeft in een zestal
hoofdstukken voldoende inleidende
informatie om de lezer te behoeden voor
een aantal valkuilen en desillusies.
Een volledige behandeling van dit
onderwerp is zo complex, dat het niet
in een handzaam boekje zou passen. Als
men een bedrijf optimaal wil
'automatiseren', dient men zich door
terzake kundigen grondig te laten
voorlichten. Met het doornemen van dit
boekje komt men dan wel enigszins
beslagen ten ijs.

ATARI ST INTERN 2.0

door Pauly, uitgave Data Becker, 395
pag., ISBN 90 229 3677 5, met
(meegeleverde) diskette, prijs f 99,90
(vertaling Thomas Tonino).
Dit boek geeft een verhelderende kijk
op het werken met de Atari ST. Aan de
hand van vele voorbeelden wordt de
werking van het besturings systeem en
de hardware duidelijk gemaakt. De
voorbeelden zijn in de vier bekende
talen (GFA Basic 3.03 of hoger, Omikron
Basic 3.0, Megamax Laser C en Profimat-
assembler) in het boek afgedrukt en
worden bovendien op diskette
meegeleverd. Er worden vijf belangrijke
onderwerpen in dit boek behandeld: het
gebruik van TOS, animaties, interrupts,
geluid en GEM. Als men alles heeft
doorgewerkt, zal men veel meer uit zijn
Atari ST kunnen halen dan men gewend
was. Door met de bijgeleverde
programma's aan het werk te gaan en ze
naar eigen inzicht te veranderen of aan
te passen, zal men de computer en al
zijn eigenaardigheden snel leren
kennen. Het boek is zijn prijs ten
volle waard, mede door de vele
interessante programma's die het bevat.
Aanbevolen voor geinteresseerde
bezitters van een Atari ST.

STERRENGIDS 1990

door Mat Drummen en Jean Meeus, uitgave
van Stichting 'de Koepel' in opdracht
van de Nederlandse vereniging voor
Weer- en Sterrenkunde, 161 pag., ISBN
90 6638 011 X, prijs f 34,50.
Als men zich in geringe of hevige mate
voor de sterrenhemel en alles wat
daarmede te maken heeft interesseert is
het de moeite waard om een exemplaar
van de Sterrengids aan te schaffen. Het
prachtig uitgevoerde boek, dat sinds
zijn eerste verschijning in 1938 van 56
pagina's uitgroeide tot 160 pagina's
nu, staat bol van de gegevens. Alles
wat men met het blote oog, met een
verrekijker of met een telescoop aan
het uitspansel kan waarnemen is
beschreven. Prachtige sterrenkaarten,
foto's van het heelal en details van de
planeten verluchtigen het geheel. Er
wordt aandacht gewijd aan de
zonsverduistering die op 22 juli 1990
in Finland zal zijn waar te nemen en
aan vele andere interessante
onderwerpen, o.a. ook aan de
combinatie: computers en sterrenkunde.
De inleiding geeft voldoende informatie
om met vrucht van deze gids gebruik te
kunnen maken. Ook bevat het een
uitgebreide kalender waarin, uitgaande
van de 'gewone' datum, ook de Juliaanse
datering, de dag van het jaar en het
weeknummer zijn te vinden, evenals in
aparte tabellen de tijden van opkomst
en ondergang van Zon en Maan en nog
veel meer. Bovendien staat er een
uitgebreide adreslijst in van
organisaties die zich met de
sterrenkunde bezighouden, zowel in
Nederland als in Belgie. Voor mensen
die wel eens omhoog kijken is dit boek
zeer aan te bevelen.
(Met dank aan Pieter Vijlbrief)

S-TM8 OVERGEZET NAAR AXIALE POORT

Op dinsdagmorgen 12 dec. j.l. is de
Soyuz-TM8 overgezet van de achterste
poort naar de axiale poort aan de
voorzijde van de P.Kh.O. Tijdens oml.
21894, tussen 082050 en 082520 UTC,
bleek uit het radioverkeer op 121.750
mc, dat de kosmonauten bezig waren los
te koppelen van MIR. Reeds na 2 minuten
kwam de mededeling, dat zij zich hadden
losgemaakt en het MIR station konden
zien van rechts boven. Zij namen ook
waar hoe met stuurraketjes het station
werd omgedraaid om hen in een goede
positie te brengen voor het
aankoppelen. Dus voor het 180 graden
draaien van het MIR complex (nu
bestaande uit MIR, Kvant-1 en Kvant-2)
worden ook stuurraketjes, dus brandstof
en niet Girodina's, gebruikt.

Tijdens het overzetten van de Soyuz-TM8
kon vanuit dit schip het MIR complex
goed worden bekeken, gefilmd en
gefotografeerd. Van dit laatste blijven
wij, Nederlandse TV-kijkers,
gegarandeerd koud, want voor datgene,
wat er met MIR vlak boven onze hoofden
gebeurt, hebben de media h.t.l.
(Hobbyscoop uitgezonderd) geen
interesse.

OPERATIE GESLAAGD

Tijdens de autonome vlucht van S-TM8
was vooral de commandant Viktorenko
actief, al deed ook het bezige baasje
Serebrov goed zijn best. Tijdens de
volgende overkomst was de operatie
voltooid en geslaagd. Bij het begin van
de overkomst (in oml. 21895,
095440-1003 UTC) stond de zender van de
121.750 mc a/b S-TM8 nog aan. Om 0959
UTC zonden de kosmonauten weer uit via
de MIR zender op 143.625mc en
'conserveerden' hun S-TM8. (afsluiten
luiken, afzetten systemen, etc.) De
controle op de hermetische afsluiting
wees uit, dat alles in orde was. Er was
bijna geen drukverschil tussen het
begin en het einde van de operatie. Een
prestatie.

Het goed functioneren van het naderings
systeem Kurs was ook al een hele
geruststelling. Toen S-TM8 in sept.
1989 aankoppelde ging daar even iets
mis mee en moest handmatig worden
gekoppeld.

RUIMTEWANDELING (EVA)

In het radioverkeer op 15 dec. 1989
stelde een correspondent, die vanaf het
grondstation met de kosmonauten sprak,
een vraag over het feit, dat 19 dec.
1989 een der belangrijkste dagen van
hun ruimtevlucht zal worden. Een dag
waarop zij zo lang hebben moeten
wachten. Mogelijk slaat het op een a.s.
EVA. Het antwoord van de kosmonauten
kwam pas toen MIR al achter de horizon
was verdwenen. Met de mogelijkheid van
een EVA (extra vehicular activity) al
of niet met de Ruimte scooter (SPK) op
dinsdag 19 dec. 1989 moet dus rekening
worden gehouden. In het oorspronkelijke
operatie schema zouden er eerst nog
'gewone' ruimtewandelingen worden
gemaakt. Het is dus afwachten.

PROGRESS-M2 START OP 20 DEC. 1989

De oorspronkelijk voor 15 dec. 1989
geplande lancering is, door de
vertragingen in de operaties met de
Kvant-2 (Module-D) en mogelijk ook in
verband de hoge baan van het MIR
complex, iets verschoven. De lancering
zal nu plaatsvinden in de vroege
ochtenduren van 20 dec. 1989 met als
mogelijke tijdstippen van koppeling 22
dec. om ong. 0400UTC (als MIR nog ver
in het Oosten buiten bereik is) of
0540UTC (6 minuten na LOS voor de
eerste overkomst hier voor die dag).
Chris van den Berg, NL-9165/A-UK3202.

KNIPUITBON SCHOTELTEST

Hobbyscoop testte in samenwerking met
het tijdschrift RB Elektronica Magazine
en de TU Delft een groot aantal
satelliet-ontvangers en
schotelantennes. De testresultaten zijn
voor Hobbyscoop luisteraars gratis in
druk verkrijgbaar. Knip daartoe
onderstaande bon uit, plak deze op een
briefkaart, zet daarop uw naam en
adres, en stuur hem op. U krijgt dan
binnenkort de testuitslag toegestuurd.

====================
Aan NOS - HOBBYSCOOP
Satelliet-ontvangers

Postbus 1200

1200   BE  Hilversum
====================

