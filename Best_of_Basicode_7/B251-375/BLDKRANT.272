272, maa 27 nov '89

NIEUW BULLETINBOARD

De Nederlandse Hartstichting
demonstreerde tijdens de HCC-dagen haar
nieuwe bulletin- board NETHART. Het
bevat informatie over hart- en
vaatziekten; over oorzaken, de
behandeling en over hoe ze te voorkomen
zijn. Verder zijn er tips over gezonde
voeding, vermageren, lichaams beweging,
stoppen met roken en de risico's van
alcohol. Nethart is te bereiken onder
nummer 030-332930 of 06-821234 (40 cent
per minuut). De baudrates zijn 300,
1200 en 2400. Bezitters van een Viditel
modem (1200/75) kunnen bij Nethart dus
niet terecht. Vragen van bellers worden
door de deskundige redaktie beantwoord.
Meer informatie krijgt u op aanvraag
bij de Nederlandse Hartstichting,
Sophialaan 10, 2514 JR Den Haag.

EERSTE PC MET COMPACT DISC

Op de onlangs in Las Vegas gehouden
Comdex computershow heeft Philips de
eerste PC met ingebouwde afspeler voor
compact discs geintroduceerd. Er gaan
geruchten dat ook IBM in deze markt wil
stappen.

Philips gaat de computer verkopen via
zijn dochterbedrijf Headstart
Technologies, dat in maart is
overgenomen van het Vendex concern.
Elke koper van de nieuwe PC krijgt
gratis een dozijn applicaties, een
encyclopedie plus Microsoft Bookshelf
en een bundel naslagwerken meegeleverd.
Allemaal op CD-Rom, uiteraard.

De basisprijs van het systeem is een
kleine 2000 dollar, inclusief CD-drive,
een 40 Mb harde schijf, een grafische
kaart met hoge resolutie en
stereogeluid. Het betreft een PC/XT op
10 MHz met 768 Kb geheugen. Headstart
mikt met een grote advertentie-
campagne en distributie via warenhuizen
duidelijk op het grote publiek. Volgens
een woordvoerder van Philips is nog
niet besloten of de machine ook in
Nederland op de markt wordt gebracht.

Een zogenaamde CD-Rom, oftewel Compact
Disc Read Only Memory, vertoont in
technische zin grote gelijkenis met de
zilveren schijfjes waarop muziek voor
de huiskamer digitaal wordt vastgelegd.
Een laserstraal 'leest' de miljarden
putjes die op de schijf zijn
aangebracht. De maximale opslag-
capaciteit is ongeveer 550 megabyte.

DOORBRAAK

Ofschoon ieder jaar weer de 'doorbraak'
van optische schijven wordt voorspeld,
is de afzet van CD-Roms tot nu toe
tegengevallen. Marktonderzoeks bureau
Frost & Sullivan verwacht dat optische
schijven over drie jaar in 18% van alle
PC's zijn te vinden. In 1993 zullen 2,2
miljoen CD-Rom spelers en drie miljoen
apparaten voor wisbare schijfjes worden
verkocht, zo luidt de prognose.

De prijs van de apparatuur, 2000 tot
3000 gulden, staat een doorbraak nog in
de weg. Maar daarin lijkt verandering
te komen. De Japanse fabrikant NEC
bijvoorbeeld heeft onlangs een
draagbare speler voor 595 dollar,
ongeveer 1200 gulden, op de markt
gebracht.

INFORMATIE NIET WISBAAR

Grootste nadeel van de huidige CD-Rom
is de onmogelijkheid om de informatie
te wissen en er nieuwe informatie op te
zetten. Uit oogpunt van beveiliging en
integriteit van gegevens is het
permanente karakter van de CD echter
juist een voordeel. Vergeleken met een
harddisk is de toegangstijd tamelijk
pover: omstreeks 500 milliseconden.
Terwijl de ontwikkelkosten van een
CD-applicatie hoog zijn, staan daar
relatief lage kosten voor
vermenigvuldiging en distributie
tegenover.

Het Japanse Canon heeft een optische
schijf voor PC's ontwikkeld, waarbij
het wel mogelijk is de gegevens te
wissen en door andere te vervangen. De
drive wordt wel toegepast in de
computer van Next, maar Canon wacht met
een brede marktintroductie. Niet alleen
omdat deze schijf trager is dan
conventionele magnetische media, maar
ook omdat standaarden ontbreken. Het
bekende probleem van de kip en het ei.

Microsoft, Lotus, Nec, Canon, Apple,
IBM en Philips zitten op het vinkentouw
voor deze markt en sommigen weten al
fikse omzetten te maken met de CD-Rom.
Dat CD's de computermarkt desondanks
nog niet veroverd hebben, heeft te
maken met de enorme opgave om een
nieuwe technologie in consumenten-
produkten om te toveren. (Uit:
Automatisering Gids)

PC-TOOLS BOEKEN

Bij Bruna (Data Becker Nederlands) zijn
twee boeken verschenen over de nieuwste
versie van PC-Tools, 5.0 tot en met
5.5. PC-Tools is een van de meest
gebruikte utilities voor de PC omdat de
software de ingewikkelde DOS-
commando's vervangt door vriendelijke,
begrijpelijke menu's. Het programma is
ontwikkeld door de firma Central Point
Software die het voor een redelijke
prijs sinds 1985 op de markt brengt. De
versies vanaf 5.0 zijn ook geschikt
voor een grafische omgeving en zijn
uitgebreider dan de vorige versies. Ook
ondersteunt men vanaf 5.0 muisgebruik,
hoewel niet alle muizen -ook de
Microsoft Mouse en compatibles- op de
eerste versies reageren. De nieuwste
versie is vanaf juli te verkrijgen en
heet voluit 5.5 PC Tools De Luxe. Er is
een soortgelijke utility voor de
Macintosh verkrijgbaar.

MOGELIJKHEDEN

PC Tools dankt zijn gebruikers
vriendelijkheid aan (PC) Shell die DOS
aanpast aan een meer menselijke
omgeving. De Shell biedt een groot
aantal functies die het beheer en
onderhoud van bestanden en directories
gemakkelijk maakt. Met PC Shell wordt u
verder geinformeerd over de
eigenschappen van uw PC. Verder kunnen
allerlei applicatie programma's gestart
worden vanuit de Shell. Met Compress
valt de harddisk te optimaliseren en
met Mirror en Rebuild kan men gewiste
bestanden reconstrueren, eventueel
zelfs redden van een opnieuw
geformatteerde disk. Met PC Backup
kunnen bestanden van harddisk snel en
compact worden overgezet naar
diskettes.

TWEE DELEN

Het hele programma is zo omvangrijk dat
Data Becker maar meteen besloten heeft
om er twee boekjes over te schrijven.
De eerste daarvan gaat over PC Shell,
het gebruikers interface. Het boekje
gaat stuk voor stuk alle mogelijkheden
van de Shell na, compleet met
illustraties uit het programma. Mocht
men in het bezit zijn van het programma
dan zijn de boekjes onontbeerlijk voor
een goed begrip van alle functies van
PC Shell.

Het tweede boek dat bij de reeks hoort
gaat over het andere deel van het
programma PC Desktop. Dit is een reeks
kleine programma's zoals een kladblok
(notepad), een Outliner (schema maker)
een afspraken kalender, een database,
een telecommunicatie module, een
macro-editor en verschillende
rekenmachines. Rekenmachines zijn er
voor algebraisch, financieel,
wetenschappelijk en het programmeurs
gebruik. Ook deze programma's worden
uitgebreid beschreven in het tweede
deel van de PC Tools-boeken,
oorspronkelijk in het Duits geschreven
en fatsoenlijk vertaald naar het
Nederlands, waarbij de oorspronkelijk
Engelse termen in het programma
gelukkig zijn gehandhaafd.

Zoals gezegd zijn de boekjes, resp. 200
en 150 bladzijden dik, in de Data
Becker reeks uitgegeven door Bruna in
Utrecht. Wie de handzame boekjes kent
zal toegeven dat deze wat duur zijn
uitgevallen: f 32,50 per stuk, die dus
allebei moeten worden aangeschaft, wil
men de documentatie over het programma
compleet hebben.

VROUWEN EN INFORMATICA

De afgelopen maanden heeft een groot
aantal conferenties over vrouwen en
informatica plaatsgevonden, niet alleen
in Nederland, maar ook in Duitsland,
Frankrijk en Engeland.

NIET IEDEREEN IS GELIJK

Veel vrouwen zijn kennelijk het
analyseren van overeenkomsten een
beetje moe en leggen er steeds vaker de
nadruk op dat vrouwen ook heel
verschillend zijn. We willen niet dat
mensen over een kam geschoren worden;
we willen dus ook niet dat vrouwen over
een kam geschoren worden. Vrouwen
verschillen individueel, maar er zijn
ook verschillen in leef- en werk-
omstandigheden, leeftijd, ethnische
afkomst en dergelijke. Naast alle
overeenkomsten tussen vrouwen is het
goed ook aandacht te besteden aan de
verschillen, anders doe je vrouwen
tekort.

JONGE MEISJES

Verschillen tussen vrouwen en mannen
zijn al vroeg zichtbaar. Meisjes
blijken toch nog steeds anders te
spelen dan jongens en ook een andere
houding tegenover school te hebben. Je
komt op school om te leren, niet om te
spelen. Daarom grijpen ze op school
minder vaak naar speelgoed, en dus ook
minder vaak naar technisch speelgoed,
dan jongens. Als er computers op school
staan, en als die computers als
speelgoed gezien worden, zullen zij
daar minder snel dan jongens achter
gaan zitten.

In verschillende bijdragen wordt
aanbevolen vooral meisjes tussen de 11
en de 14 jaar in contact te brengen met
informatica en computers, omdat juist
in die leeftijds categorie de
verschillen tussen jongens en meisjes
groeien. In Nederland richt
bijvoorbeeld Technika-10 zich op die
leeftijdsgroep met computerclubs.

OUDERE MEISJES

De Nederlandse overheid probeert ook
oudere meisjes te stimuleren zich met
techniek en exacte vakken bezig te
houden, onder meer in de actie Kies
Exact. Door de zogenaamde 1990
maatregel worden meisjes geacht zelf in
hun levensonderhoud te voorzien. Het is
dan des te belangrijker dat zij vakken
kiezen die enig beroeps perspectief
bieden en dat zijn nu eenmaal vooral de
exacte. Wat het effect van een
dergelijke actie is, is natuurlijk
moeilijk te meten. Daar is het ook nog
te vroeg voor. Wel is nagegaan wat
leerlingen van het blad vinden. 7 van
de 10 leerlingen die vorig jaar het
Kies Exact Magazine hebben gelezen
willen het nu weer ontvangen. Opvallend
is, dat LBO- en VWO-leerlingen het blad
hoger waarderen dan HAVO-leerlingen.
Misschien komt dat doordat deze
leerlingen meer met een beroep bezig
zijn dan HAVO-leerlingen.

COMPUTERONDERWIJS

Wellicht kan het plaatsen van computers
op scholen en het geven van
informatica- onderwijs bijdragen aan
een keuze voor meer exacte vakken.
Leerlingen kunnen er enthousiast door
worden en het idee krijgen dat een
beroep in de informatica misschien iets
voor hen is. Bovendien kan goed
informatica- onderijs het exacte er een
beetje afhalen. Want informatica is
ook: maatschappelijke gevolgen van
automatisering, gevolgen voor mensen in
organisaties. Informatica is een heel
breed vak en dat maakt het juist zo
leuk!

Wie meer wil weten kan terecht bij het
Landelijk Centrum Vrouwen en
Informatica, WG-Plein 220, 1054 SE
Amsterdam, 020-831661.
(Met dank aan Gerda Casimir)

