352, maa 15 okt '90

NIEUWE MSX-TEKSTVERWERKER: TED

Wij kregen ter beoordeling toegestuurd
TED versie 2.51, een uitstekend
tekstverwerkings programma voor de
MSX-2, uitgebracht in het kader van de
JOS-TEL Multiple Sclerose Aktie. Het
programma is reeds enige tijd in
ontwikkeling en uitgegroeid tot een
volwaardige tekstverwerker. De
programmeur, M.J. Vriend, heeft dit
programma voor de Aktie ter beschikking
gesteld. Van de f50.--, waarvoor men
het programma kan bestellen, komt
f40.-- ten bate van de Nederlandse
Multiple Sclerose Stichting en de rest
dient om de kosten van de diskette, de
porto en het MS BBS JOS-TEL TTY te
dekken. Bestellingen op giro 2827142
t.n.v. Jos de Boer, Warns. De
programmatuur wordt, voorzien van de
naam van de koper ter beveiliging tegen
ongeoorloofd gebruik, op een 3.5 inch
enkelzijdige diskette afgeleverd.

WAT DOET TED?

De naam staat voor Tekst EDitor. Het
kan op een MSX-2 onder MSX-DOS (1 of 2)
gebruikt worden voor het vervaardigen
van brieven (o.a. mailmerge is
mogelijk), maar eveneens voor het
aanmaken van bron-bestanden
(source-files) voor Pascal, C,
Assembler en ook voor Basic. Het mooie
is, dat men op aparte diskettes
daarvoor speciaal aangepaste TED's kan
opslaan om direkt met de goede
instellingen van tab's, kantlijnen enz.
te kunnen werken. Want TED is op alle
mogelijke manieren aan de eigen wensen
aan te passen. Op de geleverde diskette
staat een duidelijke, ruim 30 pagina's
tellende, handleiding. Het programma
beschikt over uitgebreide mogelijkheden
om de tekst te manipuleren. Ook kunnen
naar eigen inzicht bepaalde
toets-combinaties geprogrammeerd
worden, zodat snel de vereiste
stuurcodes voor de printer in de tekst
kunnen worden opgenomen. De
mogelijkheden zijn zo uitgebreid, dat
de Beeldkrant te weinig ruimte biedt om
alles te vermelden. Het beste resultaat
wordt bereikt op een MSX-2 in
combinatie met een MSX printer. Maar
ook een niet-MSX printer kan goed
gebruikt worden als men de printer
driver van TED daarvoor aanpast.
Conclusie: TED is een van de betere
tekstverwerkings programma's voor de
MSX en spotgoedkoop rechtmatig te
verkrijgen.

MEMORY MAPPER EN MEMORY MANAGER

TED werkt ook samen met de Memory
Mapper en vanaf versie 2.51 ook met de
nieuwe Memory Manager die door het MSX
Computer Magazine is uitgebracht als
public domain software en ook uit de
'FIDO-NOS' databank (file area 5) is te
downloaden met behulp van een modem. Op
deze wijze is al het geheugen, met
inbegrip van eventuele uitbreidings
cartridges en het ongebruikte deel van
het video-geheugen, te benutten voor
opslag van tekst.

PRINTERBUFFER

Op de TED diskette staat ook PB.COM,
een printerbuffer, die ook samen met
andere programma's, kan worden
gebruikt. Het verblijft (op de
achtergrond) in het geheugen en leidt
alle printer uitvoer naar een buffer,
waaruit de printer dan van data wordt
voorzien. Het voordeel is, dat tijdens
het printen de computer gewoon
beschikbaar blijft voor verder gebruik.

MULTIPLE SCLEROSE AKTIE

Allereerst, wat is Multiple Sclerose of
zoals het meestal wordt aangeduid: MS?
Het is een slepende ziekte, die
ongeveer een op de duizend jonge
volwassenen treft, waarbij het
zenuwstelsel wordt aangetast, hetgeen
tot uiting komt in een geleidelijke
aantasting van het bewegings apparaat,
waardoor men uiteindelijk in een
rolstoel terecht komt. Tot nu toe is er
nog geen behandelings methode bekend,
hoewel er allerwege naar wordt gezocht.
Voor dit onderzoek is veel geld nodig.
Belangrijk is ook een goede
voorlichting en hulpverlening aan de
lijders aan deze ziekte en het bieden
van kontakt mogelijkheden dicht bij
huis. Voor dit alles zet de Nederlandse
Multiple Sclerose Stichting te Den Haag
zich in. Ook JOS-TEL draagt zijn
steentje hieraan bij door regelmatig de
opbrengsten van TED en andere
programma's aan de landelijke Stichting
over te maken. Door de aanschaf van TED
steunt men dus het goede doel.

MS BBS JOS-TEL TTY

Op het telefoonnummer 05149-1837 is dit
BBS te bereiken (300, 1200, 2400 Bd en
ook 75/1200 Bd, in Terminal mode),
maandag t/m donderdag van 21.00 tot
7.30 u., vrijdag en zaterdag van 20.00
tot 12.00 u. en zondag van 20.00 tot
7.30 u.). Uit dit BBS zijn voor MSX en
PC geschikte programma's tegen geringe
betaling te downloaden. De opbrengst
gaat weer naar de Nederlandse MS
Stichting. (met dank aan Pieter
Vijlbrief)

ATARI VERLAAGT PRIJZEN

Atari heeft met ingang van deze maand
de prijzen voor alle computers in de ST
serie drastisch verlaagd, met
percentages tussen de 20 en 30 procent.
Dit geldt zowel voor de machines die
veel voor thuisgebruik worden ingezet
als voor de grotere Mega ST's voor
zakelijk gebruik. Ook de 'Portfolio'
vestzak PC kon als gevolg van goede
verkoop resultaten in prijs worden
verlaagd.

De meest opvallende prijsverlaging
betreft die van de 'gewone' 1040STfm.
Deze computer met een werkgeheugen van
1 Megabyte zal in de winkel net onder
de 1000 gulden gaan kosten. Dit is
inclusief BTW, maar zonder de
bijbehorende monochrome (paperwhite)
monitor, waarvan de prijs f 350,-
(incl. BTW) bedraagt.
De prijs van de Portfolio is verlaagd
naar f 649,-. Een geheugen kaartje van
64 Kb voor deze kleine computer gaat f
219,- kosten.
Ook de Mega ST's dalen flink in prijs:
een Mega ST2 (2 Megabyte) gaat van f
3200 naar f 2399 (25%) en een Mega ST4
(4 Megabyte) daalt zelfs met ruim 30%,
van f 4295 naar f 2990 (beide prijzen
incl. BTW en monitor).

TELEMETING IN DEN HAAG

Het Haagse GEB gaat nog dit jaar
proeven nemen met Tele-meting, dat is
het op afstand opnemen van
meterstanden. Dit gebeurt door middel
van een signaal dat via het
elektriciteits net wordt verstuurd naar
de meter bij de klant. In de toekomst
kunnen met dit systeem ook apparaten
aan en uit worden geschakeld. De proef
-die wordt gedaan bij enkele grote
afnemers van het GEB- trekt
internationaal de aandacht. (Bron:
Radio West, 8-10-1990)

ENERGIE-BESPARING IN EG-VERBAND

Volgens EG-commissaris Antonio Cardoso
e Cunha kan alleen al door zuiniger en
doelmatiger met energie om te gaan het
energie verbruik met 12 procent
verminderen. Ook het milieu zou daar
wel bij varen. Er zou 15 pct minder CO2
worden geloosd. De EG-Commissie wil de
komende vijf jaar circa 77,5 miljoen
gulden uittrekken voor een programma
'Save' om Europeanen te leren zuiniger
te zijn met energie, zo zei de
Portugese commissaris voor energie
zaken. Volgens hem is de belangstelling
om energie te besparen afgenomen. De
Golfcrisis bewijst echter opnieuw de
noodzaak ervan.

EG-NORMEN NODIG

In het kader van 'Save' moeten er
EG-normen komen voor de bouwnijverheid,
elektrische huishoudelijke apparaten en
de transport sector. Om te beginnen
stelt de Commissie voor een Europese
energienorm voor verwarmings ketels in
te voeren. Verder zouden energie
besparende investeringen financieel
moeten worden aangemoedigd. Die
verdienen zichzelf terug. Voor een
groot bedrijf of een grote organisatie
is ook een 'energie manager' een
belangrijke stap voorwaarts, zo zei
Cardoso e Cunha. (Bron: ANP)

DIOXINE-ARME VUILVERBRANDING

Over tien a vijftien jaar zal er geen
dioxine meer komen uit de pijp van de
vuilverbrandings installatie, zegt Ir.
Verbeek van TNO.
In de strijd tegen de uitstoot van
dioxine heeft men gekeken naar het punt
waar dioxine ontstaat bij de
verbranding van afval in de
installatie. Uit dit onderzoek bleek
dat de dioxine ontstaat bij het
afkoelen van de rookgassen tussen de
400 en 200 graden Celsius. Door met een
vliegas filter de rookgassen te
filteren bij een temperatuur van 600
graden Celsius kan de dioxine niet
ontstaan. Met deze methode kan de
uitstoot van dioxine met een faktor 10
tot 100 verkleind worden en kan men het
laatste restje dioxine wegvangen met
een simpel en goedkoop rookgas filter.
Binnen een jaar hoopt men deze methode
uit te testen op een proef installatie.
Maar het zal nog zeker 10 a 15 jaar
duren voordat de eerste dioxine-arme
vuilverbrandings installaties zullen
worden gebouwd. (met dank aan Johan
Dibbets)

TOKAMAK HETE-FUSIE REACTOR

Onderzoekers van de Princeton
universiteit in de Amerikaanse staat
New Jersey hebben vorige week gemeld
dat hun experimentele hete-fusie
Tokamak reactor zover is dat deze meer
energie voortbrengt dan verbruikt. Maar
zij waarschuwen dat het nog tientallen
jaren kan duren voordat kernfusie
lonend wordt. In de Tokamak
proefreactor, een project dat in de
afgelopen 15 jaar een miljard dollar
heeft gekost, worden nu deuterium
atomen gebruikt, maar in 1993 gaat men
verder experimenteren met deuterium en
tritium atomen.

Hete kernfusie staat overigens geheel
los van de 'koude' fusie die
onderzoekers van de universiteit van
Utah vorig jaar zeiden te hebben
bereikt, tot grote scepsis in de
internationale wetenschappelijke
wereld. (Bron: ANP)

ULYSSES OP WEG

Vanuit de space shuttle Discovery is op
zaterdag 6 oktober de zonneverkenner
Ulysses gelanceerd (zie ook Beeldkrant
349). Kort nadat de Ulysses uit het
laadruim van de shuttle was weggedreven
werd de Inertial Upper Stage (IUS)
aangezet om hem richting Jupiter te
stuwen. Bij Jupiter zal hij een
'slinger' van de zwaartekracht krijgen,
waarna hij bijna loodrecht op de
planeetbanen komt te staan, om
vervolgens over beide polen van de Zon
te vliegen.

De lancering van de Ulysses was echter
niet het enige doel van missie STS-41.
De astronauten hielden zich ook bezig
met de studie van brandende materialen.
Het is voor de eerste maal dat in een
shuttle dergelijk onderzoek wordt
gedaan. Verder werd nog een test
uitgevoerd met een robot die met
gesproken commando's kan worden
bestuurd. De stemgeluiden van de
bemannings leden zijn op Aarde
opgeslagen in het geheugen van de
robot, die van elke astronaut zo'n 30
commando's kan verstaan. Die commando's
(zoals 'stop', 'omhoog', 'zoom' e.d.)
worden gebruikt om de camera's aan
boord van de shuttle te besturen. Nu
blijkt echter dat het stemgeluid van de
astronauten is veranderd, zodat de
robot doof is voor de commando's. Het
is de eerste maal dat dit verschijnsel
opgemerkt wordt.

De vijfdaagse vlucht is op woensdag 10
oktober succesvol afgesloten met de
veilige terugkeer van de shuttle op
aarde. De volgende vlucht is gepland
voor begin november. (aldus Yvo
Krijgsman)

