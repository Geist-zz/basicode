330, woe 8 aug '90

MIR NIEUWS

Sinds onze laatste berichtgeving over
het MIR station in Beeldkrant 329 (13
juni) hebben de kosmonauten bepaald
niet stilgezeten: het bedrijfsklaar
maken van de nieuwe module Kristall
(produktie van hoogkwalitatieve
halfgeleider materialen) en het
overzetten van de S-TM9 naar de voorste
koppelpoort (op 3 juli j.l.). Dit was
een riskante onderneming, die gelukkig
goed afliep.

EERSTE RUIMTEWANDELING

Verder vonden er twee ruimtewandelingen
plaats. De eerste operatie, op 17 juli,
was een zeer moeilijke. Doel was
observatie en/of reparatie van de 3
loshangende stukken van de
vacuum-thermische deklaag van de S-TM9.
De losse deklagen werden niet
gerepareerd maar opgerold, zodat het
storen van sensoren (die onontbeerlijk
zijn voor de standregeling tijdens
terugkeer in de aardse atmosfeer) niet
meer mogelijk was. Ook werd de
bevestiging van het Dienstcompartiment
(motorblok) aan de Landingsmodule
gecontroleerd. Gevreesd werd voor
schade: geen schade. S-TM9 was volgens
TsUp en kosmonauten geschikt voor
veilige terugkeer naar aarde.

Bij hun terugkeer aan boord van MIR
kwamen de kosmonauten in moeilijkheden:
in de luchtsluis bleken zij niet in
staat het luik te sluiten. Dat is ook
niet gelukt en de kosmonauten hebben in
het instrumenten compartiment van de
Module-D hun ruimtepakken uitgetrokken.
Men acht 6 uur het maximum voor
verblijf in de ruimtepakken. Door dit
probleem duurde het 7 uur! Dat was dus
op het nippertje...

TWEEDE RUIMTEWANDELING

Deze vond plaats op 26 juli, en had ten
doel:
1. het demonteren van nog buiten het
station achtergebleven uitrusting na de
haastige terugkeer op 17 juli;
2. het repareren dan wel luchtdicht
afsluiten van het uitstapluik van de
Module-D (Kvant-2), zodat de luchtsluis
van deze module, de S.Sh.O. (het
Speciale Sluis compartiment) weer
normaal gebruikt zou kunnen worden. De
ruimtewandeling begon om 1115UTC en
eindigde om 1446UTC.

In tegenstelling tot alle tot dusver
gebruikte luiken gaat dit naar buiten
open. Dit is een algemene tendens, ook
in de vliegtuig industrie: deuren en
luiken die naar buiten zwaaien nemen
geen ruimte in beslag van de cabines,
laadruimten, en bij het MIR station: de
modules. Dus besloten de constructeurs,
tegen de mening van veel kosmonauten
in, het luik naar buiten te laten
opengaan. Het conflict kwam nu aan de
oppervlakte bij het stellen van de
schuldvraag. De hoofd- constructeur,
maker van de Module-D, was zeker van
zijn zaak: in hun haast hadden de
kosmonauten niet gewacht tot de
luchtdruk in de luchtsluis tot 0 mm was
gedaald, maar te vroeg de blokkering
losgemaakt. Hierop vloog het luik met
een klap naar buiten, waarbij er iets
in de scharniering werd ontzet.

De kosmonauten vroegen zich af of het
winnen van ruimte het extra risico wel
waard was. Vluchtleider Vladimir
Solovyov (een zeer ervaren
ruimtevaarder) was van mening dat bij
de constructie van modules in de
toekomst ernstig met hun bezwaren
rekening gehouden moet worden.

Tijdens de reparatie van het luik
gebruikte Balandin gereedschap, dat met
Kristall en de laatste Progress was
meegekomen, o.a. een hamer die ook als
hefboom kon worden gebruikt. Na wat
geknutsel aan het scharnier gedeelte
trokken zij het luik dicht. Na controle
bleek dat het 'nieuwe tuinhek'
luchtdicht afsloot.

START SOYUZ-TM10 NAAR MIR

Op 1 augustus 1990 om 0932UTC werd de
S-TM10 gelanceerd voor een 2-daagse
vlucht naar MIR. De start verliep
vlekkeloos en tijdens de 2de omloop van
S-TM10 was het radioverkeer van S-TM10
hier al hoorbaar.

Bemanning: overste Manakov, Gennadiy
Mikhaylovich, mil. vlieger, testpiloot
1ste klasse, is 40 jaar oud en maakt nu
zijn eerste ruimtevlucht. Strekalov,
Gennadiy Mikhaylovich, is geen
militair. Hij is 50 jaar oud en maakte
nu zijn vierde start. In 1983 maakte
hij een vlucht richting Salyut-7. De
docking mislukte toen, omdat een
naderings antenne was losgerukt. In
september van dat jaar ging het bijna
helemaal mis toen de raket van zijn
Soyuz-10A explodeerde. Het ontsnappings
mechanisme zorgde voor redding. In
april 1984 maakte hij een geslaagde
vlucht naar de Salyut-7. Kortom: een
keiharde vogel!

SOYUZ-TM10 VASTGEMAAKT AAN MIR

De koppeling kwam tot stand om 1146UTC
op 3/8/90, dus net toen het MIR complex
en de S-TM10 wegdoken achter de
oostelijke horizon. Tijdens MIR oml.
25549, 113646-114500UTC, was de S-TM10
crew bezig met de nadering. Deze
gebeurde weer automatisch met het
systeem Kurs en Manakov volgde de
laatste zelfstandige manoeuvres van
zijn schip. Brandstof verbruik,
naderings snelheden, standhoeken,
afstanden, maar ook het werken van de
motoren om af te remmen. De laatst
opgegeven afstand tot MIR was 20 meter.
De MIR cosmonauten hielden zich tijdens
de nadering muisstil. Hun zender op de
143.625 mc stond niet aan.

OPENEN LUIKEN TUSSEN S-TM10 EN MIR

Het lag in de bedoeling dit te doen om
1310UTC. Dit kwam uitstekend uit, omdat
dan de 2de overkomst hier net zou
beginnen. Die overkomst kwam wel en
S-TM10 zat al vast aan MIR, maar het
luik kon nog niet worden geopend.
Manakov en Strekalov hadden alles
volgens de instructies gedaan, maar zij
kregen onvoldoende zekerheid dat de
luchtdruk in hun schip en MIR gelijk
was. Het bleef bij hen constant 750 mm.
Het radioverkeer met S-TM10 liep nog
steeds via de 121.750 mc. Gelukkig
weinig radioverkeer op Luchthaven
R'dam. Balandin werkte vanuit MIR op
143.625 mc met TsUP en bemoeide zich
ook met de luik- problemen. Tijdens de
3de overkomst was alles in orde en de
nieuwkomers rustten uit in de Module-D.
Het eerste vrolijke samenzijn was,
helaas op de achtergrond, pas te horen
tijdens de 4de overkomst om 1622UTC.

Tot hun terugkeer op 9 aug. 1990 zullen
Solovyov en Balandin het nog erg druk
hebben: alles inpakken wat zij mee
moeten nemen, de nieuwe bemanning
inwerken en het station officieel
overdragen aan de 7de expeditie.
Chris v.d. Berg, NL-9165/A-UK3202.

HUBBLE SPACE TELESCOPE

Zoals bekend, zijn er ernstige
problemen met het optisch systeem van
de Hubble Space Telescope, HST.
Inmiddels zijn door het controle
centrum verschillende tests gedaan om
de aard van de problemen vast te
stellen. De tests hebben uitgewezen dat
de van te voren berekende
beeldkwaliteit niet haalbaar is, omdat
er onvoldoende scherpgesteld kan
worden. Dit is te wijten aan een fout
bij de fabricage van de spiegels, zo'n
tien jaar geleden. Er is sprake van wat
genoemd wordt een 'sferische
afwijking': de lichtstralen die door
het centrum en de buitenzijde van de
lens vallen, komen niet in hetzelfde
brandpunt samen, waardoor er een
typische waas ontstaat.

Het staat nu vrijwel vast dat de grote
primaire spiegel de oorzaak van alle
problemen is. De buitenranden vertonen
een afwijking van 2/1000 millimeter en
deze fout kan niet in de ruimte worden
hersteld. Toch kan het probleem
waarschijnlijk worden opgelost op
dezelfde manier als waarop we bij de
mens een ooglens afwijking plegen te
herstellen: door een corrigerende lens
voor de foute lens te plaatsen, een
bril dus. Deze 'HST bril' moet te
zijner tijd door een space shuttle
omhoog worden gebracht en door de
bemanning worden gemonteerd. Overigens
is er bij het ontwerp met eventuele
reparaties en onderhoud rekening
gehouden.

Tot de uiteindelijke reparatie, die
niet eerder dan 1992-1993 zal plaats
hebben, hoeven de wetenschappers zich
niet te vervelen. Er blijven vooralsnog
voldoende interessante experimenten te
doen. De beeldkwaliteit is weliswaar
niet zo goed als gehoopt, maar toch
voldoende voor belangrijke waarnemingen
die vanaf aarde helemaal niet mogelijk
zijn. Als voorbeeld noemt ESA onderzoek
in het ultra violette deel van het
spectrum. ESA verwacht dan ook dat
wetenschappers hun handen vol aan de
gehandicapte HST zullen hebben, maar
ontkent niet dat er sprake is van een
grote tegenslag.

NIEUWS IN HET KORT

Fokker Space & Systems en Fokker
Special Products gaan samen het
motorframe van de nieuwe Ariane 5
bouwen. De Fokker bedrijven maken zes
testmodellen, die worden gebruikt om in
1994 tot een goed eindprodukt te komen.
Opdrachtgever is Aerospatiale.

De KLM neemt op beperkte schaal proeven
met portable CD-spelers, als extra
service aan de Royal Class passagiers.
Voorlopig zijn er door Philips 200
CD-spelers van het type AZ 6892
geleverd. De apparaten wijken op een
aantal punten af van de standaard
versies in verband met de strenge
veiligheids eisen die in de luchtvaart
gelden.

Van de smart card PC2 van Bull,
speciaal voor gebruik bij betaal-TV
ontwikkeld, zijn sinds de introduktie
begin dit jaar meer dan 500.000 stuks
besteld. Afnemers zijn France Telecom,
het Franse Canal+ en Interacces uit
Zweden. Men gebruikt de cards bij
gecodeerde satelliet TV uitzendingen
volgens de D2-MAC norm. Bij de kijker
thuis staat een Decsat decodeer
terminal waarin de smart card moet
worden geplaatst. De PC2 card bevat een
micro-processor volgens de ISO
standaards, waarvan de architectuur op
de Eurocrypt specificaties is
afgestemd.

Via Videotex nummer 06-7300 kunt u
voortaan met uw computer en modem alle
informatie van Postbus 51
-voorlichtings materiaal van de
rijksoverheid- opvragen. U hoeft de
deur niet meer uit op weg naar
'postkantoor of bibliotheek'! Als u
inlogt, ziet u een volledig overzicht
van de circa 400 folders en 150
videofilms die u kunt raadplegen.
Zoeken naar een bepaald onderwerp kan
heel goed met trefwoorden. Als u een
keus heeft gemaakt tikt u uw naam en
adres in, waarna de bestelling wordt
thuisbezorgd. De kosten van het
raadplegen zijn 23,5 cent per minuut.

De Centrale Post Ambulance vervoer
(CPA) in Amsterdam heeft een nieuw
radio communicatie systeem in gebruik
genomen. Dit meldt Koning en Hartman
Elektrotechniek in Delft, ontwerper en
leverancier van dit systeem. Het nieuwe
netwerk, dat een onderdeel is van een
algehele vernieuwing van de meldkamer,
bestaat uit een radio bedienings
systeem en acht lokaal opgestelde
zenders en ontvangers. De communicatie
met de circa 75 ziekenwagens heeft
plaats via terminals in de meldkamer.
Status-berichten kunnen vanuit de
ambulances direkt aan de computers in
de meldkamer worden verstuurd. Dit
ontlast de centralisten in de centrale
post van een hoop routine-werk. Een
optimale bereikbaarheid van de wagens
is verzekerd door een automatische
zender- en ontvangerkeuze, opgenomen in
het bedienings systeem CCS886. Te
zijner tijd kan met kleine aanpassingen
ook dataverkeer plaats hebben. De CPA
Amsterdam bestrijkt behalve de stad
zelf ook de Zaanstreek, Waterland,
Amstelland en de Meerlanden.

