270, maa 20 nov '89

BUGS GEVONDEN IN I486 CHIP

Er zitten een paar gemene bugs in de
i486 chip van Intel. Het mankement in
de coprocessor kwam aan het licht bij
sinus- en tangens- bewerkingen. Intel
heeft inmiddels een nieuwe versie van
de i486 in produktie. Door de
vertraging in chipproduktie zullen
diverse EISA-computers die gebaseerd
zijn op de i486 enkele maanden later op
de markt verschijnen.

De bugs werden voor het eerst
geconstateerd door Compaq. 'Kort
geleden ontdekten wij tijdens een
compatibiliteits test dat er problemen
ontstonden bij floating-point
bewerkingen met de i486-processor',
aldus Bob Beach, manager bij Compaq.

FUNCTIONELE FOUTEN

Aanvankelijk reageerde Intel
luchthartig op de geconstateerde
mankementen. Het bedrijf stelde dat de
meeste zakelijke applicaties geen
hinder van deze bugs ondervinden. Intel
doelt hierbij met name op het gebruik
in lokale netwerken en database-
servers.

Maar inmiddels heeft Intel erkend dat
het om wezenlijk functionele fouten
gaat. Daarop heeft men dan ook besloten
een nieuwe versie van de chip te
leveren. De produktie van de oude
versie is stopgezet en inmiddels is
begonnen met de produktie van de nieuwe
chip. Volgens Bill Rash, directeur
marketing bij Intel, zullen de nieuwe
chips voor het eind van deze maand
beschikbaar zijn. (Uit: Computerworld)

IBM OP ZAKFORMAAT?

Volgens Computable gaat ook IBM de
eerste stap zetten op de markt voor
personal computers op zakformaat. Onder
de naam 5499 Online Note zou het
concern een uit Japan afkomstige
zakcomputer gaan leveren. Die zou
gebruik maken van de 80C186 processor,
IC-geheugen kaarten om programma's in
te lezen en data op te slaan. In Japan
zou het apparaat het equivalent van
1400 dollar kosten. Het systeem heeft
640 Kb aan boord en kent een monochrome
LCD-scherm met een oplossend vermogen
van 640 bij 400 beeldpunten. Het
systeem werkt op batterijen die drie
uur mee zouden gaan (te weinig). De
Online Note is ontwikkeld en gebouwd
door Ricoh.

Nu al zijn er drie agenda computers: de
Psion-organiser, de Sharp 7000 en de
7500 van Casio. Prijzen allemaal rond
de f 700.- Alleen Atari heeft een
MS-DOS achtige in de betaalbare reeks:
de Portfolio. Deze kost f 949.- Er zijn
inschuifkaarten voor communicatie en
extra geheugen voor te krijgen.
Ingebouwd zijn ook allerlei programma's
die handig zijn voor op reis, zoals een
agenda, een adressenboek, een onkosten
en kilometer registratie (in een
spreadsheet) en dergelijke. Hij is zo
groot als een pocketbook en weegt een
paar honderd gram.

SUPERMAINFRAME OP KOMST

Control Data heeft een nieuwe
supermainframe aangekondigd met een
tweemaal zo grote capaciteit als de
Cyber 990, tot dusver de snelste
machine van deze fabrikant. Tegelijk
wordt een nieuw 'disk array subsysteem'
gelanceerd. Control Data sloot een
overeenkomst met Mips Computer Systems
uit Sunnyvale, Californie voor de
uitwisseling van technologische kennis.

De nieuwe Cyber kan 27 miljoen
instructies per seconde verwerken. Het
gaat om een luchtgekoelde machine die
gebruik maakt van hoogwaardige
geintegreerde schakelingen (ECL
gate-array chips) met 14.000 poorten
met behulp van de zogenaamde Emitter
Coupled Logic technologie.

Control Data spreekt bij het nieuwe
produkt van een supermainframe, omdat
het de eigenschappen van zowel een
supercomputer als een mainframe heeft.

Het nieuwe Disk Array Subsysteem (DAS)
biedt bijna acht maal de overdrachts
snelheid en vier maal de opslag
capaciteit van zijn voorganger.

De overeenkomst met Mips heeft
betrekking op de ontwikkeling van een
nieuwe op RISC technologie gebaseerde
computer, die zal worden afgestemd op
specifieke toepassingen. (Uit:
Computerworld)

BANKBILJETTEN IN 3D

Johan Enschede & Zonen gaat onze
bankbiljetten met behulp van een nieuw
litho-systeem drukken. Hiertoe heeft
het bedrijf ontwerp-software van Dalim
gekocht, in combinatie met het 3D
super- werkstation XD88/30 van
Tektronix.

Litho-systemen worden gebruikt bij de
voorbereiding die aan de uiteindelijke
drukgang voorafgaat. Het bijzondere van
dit nieuwe systeem is dat het in elke
lithografische functie voorziet.

Het Dalim-programma, dat in standaard-
omvang bestaat uit bijna anderhalf
miljoen Fortran regels, is voor de
toepassing bij het drukken van geld en
andere waardepapieren nog aanzienlijk
uitgebreid met software die bij Joh.
Enschede in eigen beheer is ontwikkeld.
(Uit: Automatisering Gids)

COMPUTERSYSTEEM VOOR GRENSBEWAKING

Raet gaat voor het ministerie van
Justitie het Project Automatisering
Schiphol bouwen. Met dit systeem wordt
de grensbewaking verbeterd.

Het internationale personenvervoer is
in de laatste decennia explosief
gegroeid. Onder invloed van '1992' is
besloten om aan de buitengrenzen van
Europa -Schiphol en de Rotterdamse
haven- de controle te verscherpen. Dat
heeft gevolgen voor de werkdruk van de
grensbewakers. Het met de hand
doorpluizen van dossiers zou
onaanvaardbare rijen bij de
douane-balies opleveren.

GEFASEERDE UITVOERING

Het vier miljoen gulden kostende
Project Automatisering Schiphol (PAS)
gaat bijdragen aan een efficiente
grensbewaking. PAS is opgebouwd uit
drie onderdelen. De informatie- balie,
het bureau Falsificaten en het bureau
Uitzettingen zullen als eerste
geautomatiseerd worden. Het bureau
Grensbewaking van de Rivierpolitie
Rotterdam komt als laatste aan de
beurt. Men verwacht dat het project
eind 1990 gerealiseerd zal zijn.

PROEFPROJECT

Voor Justitie moet dit proefproject
uitwijzen hoe automatisering in de
toekomst moet worden aangepakt. Onder
het bewind van oud-minister Korthals
Altes is vorig jaar een groot aantal
ontwikkelingen stopgezet. Deze dreigden
ofwel te mislukken ofwel fors uit te
lopen op de geplande begroting. Gekozen
is voor het opzetten van
overzichtelijke en niet te grote
projecten. Via (data)koppelingen wordt
PAS gekoppeld aan systemen van de
Directie Vreemdelingenzaken (DVZ).

IN- EN UITREISCONTROLE

Het omvangrijkste deel van PAS is de
opbouw van een systeem voor de
informatiebalie. Hierin wordt zowel
inreis- als uitreis- controle
vastgelegd. Iemand die Nederland
verlaat wordt gecontroleerd op
openstaande verplichtingen aan de
Nederlandse Staat. Dit onderdeel van
PAS is opgebouwd uit niet minder dan
180 programma's. Het bureau
Falsificatie krijgt jaarlijks een
veelheid aan nep- paspoorten onder
ogen. Het uit 50 programma's opgebouwde
onderdeel vergemakkelijkt de recherche-
werkzaamheden. (Uit: Automatisering
Gids)

DELFTS BLAUW

De dienstregeling van de Nederlandse
Spoorwegen zit natuurlijk al lang in de
computer. Voor de gewone reiziger was
deze echter niet benaderbaar afgezien
van een korte tijd -in de beginjaren
van Viditel- dat het bestand daarin
ontsloten werd en het mogelijk was een
reis te plannen. Heden ten dage zou
zo'n reisplanner via een videotext
systeem nog niet de ideale oplossing
zijn. Verspreiding van de
dienstregeling op floppy, zoals het
relatie- geschenk van het Centrum Voor
Informatie- verwerking, is -gezien de
penetratiegraad van MS-DOS systemen-
een veel betere methode.

Hoewel alles wat in de huidige versie
van de reisplanner staat ook in het
spoorboekje te vinden is, zijn er wel
degelijk extra voordelen aan verbonden.
Zo is bijvoorbeeld de vergissing dat
treinen op de bewuste reisdag niet
rijden (zon- en feestdagen ed.)
uitgesloten. Ook wordt de overstap
drempel verlaagd doordat van het scherm
direct de tijden en overstap plaats(en)
zijn af te lezen en zo rode overstap-
en blauwe doorgaande verbinding-
aanduidingen (zoals in het spoorboekje)
ontbreken.

Het belangrijkste voordeel is echter
het combineren en inpassen van treinen
in de gewenste route, als een directe
verbinding (met 0 overstappen)
ontbreekt. In het spoorboekje wil nog
wel eens een trein van een hoofdtraject
staan aangegeven die aansluiting geeft
op een ander hoofdtraject (lange
afstanden). Een voorbeeld hiervan is
Enschede - Rotterdam CS (70) die
aansluit op Amsterdam CS - Rotterdam CS
- Vlissingen. Hiervan staan dan nog
enkel de grote stations aangegeven en
lang niet alle. In het bewuste
voorbeeld staan alleen Amersfoort en
Utrecht CS vermeld. Andere plaatsen en
de niet lange afstanden trajecten met
bijbehorende plaatsen veroorzaken
derhalve eindeloos bladeren. Voor de
snelste verbinding van Delft naar
Hilversum No(s)ord bijvoorbeeld is veel
bladerwerk nodig : DT RT UT HVS HVSN,
DT GV ASD HVSN of via DT LD UT HVSN.
Minimaal toch nog zo'n 4 tabellen.

Met de huidige treindienst, die bestaat
uit sneltrein (Intercity) en stoptrein,
is een reisplanner al een allerhandigst
hulpmiddel. Met de toekomstige
treindienst, die vervat is in Rail 21
'Sporen naar een nieuwe eeuw', met
daarin de Eurocity/ Intercity, het
InterRegio snelnet en het Agglo-/
regionet zal een computer ondersteunde
reisplanner onontbeerlijk zijn...
[WOEF]

HOBBYSCOOP NIET OP HCC-DAGEN

Van lange termijn planning is bij
NOS-radio geen sprake meer. Sinds de
nieuwe directie optreedt is de toekomst
van Hobbyscoop onzeker. Dat is helaas
de reden dat voor het eerst sinds de
HCC-dagen gehouden worden Hobbyscoop
niet met een stand zal zijn
vertegenwoordigd.

Er zijn wel plannen te over. Een nieuw
en zeer snel Basicode vertaal programma
voor de PC ligt in het verschiet. Deze
super-update kan echter door de interne
strubbelingen ook niet snel worden
verwezenlijkt.

Als u nog mee wil doen aan onze opstel
wedstrijd: 'Schrijf een leuke of gekke
herinnering op die te maken heeft met
Hobbyscoop', dan is het nu wel de
gelegenheid. Wie weet, misschien
bestaat het toch vrij unieke radio
programma over enige tijd wel niet
meer. U kunt een prachtige telefoon,
een pennenset of een VVV-bon winnen met
een anekdote die op Hobbyscoop slaat.

En sorry voor onze afwezigheid op de
HCC dagen.....

KNIPUITBON TELETEKST DECODER

+++++++++++++++++++++++++
+   NOS - HOBBYSCOOP    +
+ Inl teletekst decoder +
+                       +
+   Postbus  1200       +
+  1200  BE  HILVERSUM  +
+++++++++++++++++++++++++

Met behulp van bovenstaande bon kunt u,
geheel vrijblijvend, nadere informatie
aanvragen over de Teletekst Decoder van
Komfa. De decoder zal tijdens de
HCC-dagen in Utrecht gedemonstreerd
worden op een van de C.U.C.-stands.

