265, maa 06 nov '89

TELETEKST DECODER VOOR DE PC

Na het ontwikkelen van diverse Basicode
interfaces voor de PC heeft men bij de
firma Komfa te Soest niet stilgezeten:
dit jonge elektronica- bedrijf heeft de
afgelopen maanden gewerkt aan de
ontwikkeling van een lowcost PC/XT/AT
Teletekst Decoder. Doordat veel
ontwikkelwerk in de vrije tijd is
geschied, kon de verkoopprijs zeer
scherp worden gesteld. Desondanks
beschikt deze decoder over zeer veel
mogelijkheden.

Het blijkt mogelijk om met de Teletekst
Decoder de Teletekst pagina's via uw
computer op te roepen. Ook al hebt u
reeds Teletekst op uw TV-toestel, dan
nog is de aanschaf te overwegen,
aangezien men de PC niet alleen passief
maar ook aktief kan gebruiken en de
decoder nieuwe mogelijkheden biedt.

HARDWARE

De interface is een externe kaart en
behoeft dus niet in een slot van de PC
te worden geplaatst. De bijgeleverde
seriele kabel dient men bij de PC aan
te sluiten op de RS232 poort; op
aanvraag is ook een versie verkrijgbaar
die via de (parallelle) printerpoort
aan de PC kan worden gekoppeld.

De interface kunt u op verschillende
manieren op een TV-toestel aansluiten:

A) Via de SCART-aansluiting.
Hiermee brengt men het videosignaal via
de Teletekst Decoder over naar de PC.
Dit kan ook via een 6/8 polige
AV-connector.

B) Via een TV-tuner.
Niet alle TV-toestellen hebben een
SCART aansluiting, maar via een losse
TV-tuner (bv. de Philips 22AV7300) zijn
de TV-zenders te ontvangen en op een
monitor te bekijken. Door
tussenschakeling van de Teletekst
Decoder kunnen de Teletekst pagina's
worden opgeroepen.

Een TV-toestel met SCART aansluiting
biedt de meeste mogelijkheden.
TV-beelden mengen met de Teletekst
ondertiteling bijvoorbeeld, en deze
vervolgens opnemen met een
videorecorder. De opname op de
videorecorder bevat dan beeld en
ondertiteling tegelijk. Dit is zeer
handig voor slechthorenden. Er bestaan
echter nog andere mogelijkheden om
Teletekst pagina's te manipuleren.

SOFTWARE

Voor de decoder is er een goed Public
Domain programma dat bij de decoder
wordt geleverd. Op de linkerzijde van
het scherm krijgt men een menu met een
opsomming van de kommando's, op de
rechterzijde verschijnt de Teletekst
pagina. Het Public Domain programma
voorziet helaas niet in kleur.

Er wordt hard gewerkt aan een eigen
versie, die wel in kleuren zal voorzien
en het hele beeldscherm vult. Dit
programma is nog in ontwikkeling, en
zal voorzien zijn van vele denkbare
extra mogelijkheden.

BASICODE PROGRAMMA'S INLEZEN

Zeer bijzonder wordt Teletekst pagina
420 van NOS-Hobbyscoop. Hier staat
altijd een Basicode programma. Het ligt
in de bedoeling dat men deze pagina als
Telesoftware kan 'downloaden'. Het
Basicode programma zal RUN-klaar
afgeleverd worden met als extensie
'.BAS'. Overtollige tekst wordt
verwijderd en de (in GW-Basic)
benodigde spaties toegevoegd. Met beide
programma's kan men de Teletekst
pagina's lezen, opslaan, bewerken en
afdrukken.

KOSTEN

De verkoopprijs van Komfa zal f275
bedragen, waarvoor men tevens de
benodigde PD en eigen software gratis
ontvangt. Bovendien kunnen Hobbyscoop
luisteraars nog eens f25 korting
krijgen wanneer gebruik wordt gemaakt
van onderstaande knipuitbon. De prijs
van een dergelijke decoder ligt
doorgaans rond f350 tot f400. Hij wordt
geleverd inclusief een seriele kabel;
een SCART-kabel dient men zelf aan te
schaffen. De voeding van de decoder is
extern, hiervoor kan men een universele
gestabiliseerde spannings adapter van
12 Volt toepassen. Deze moet wel
ongeveer 1 Ampere kunnen leveren. Een
behuizing voor de decoder is tegen
meerprijs leverbaar.

DEMONSTRATIE OP HCC-DAGEN

Aangezien het instrument nog maar net
werkt en de software nog niet helemaal
klaar is, moet de handleiding nog
worden vervaardigd. Tijdens de komende
HCC-dagen (op 24 en 25 november a.s.)
verwacht men dat het pakket kompleet
leverbaar is. Bovendien zal er dan een
demonstratie van het pakket worden
gegeven op een stand van de Computer
Users Club (C.U.C.). Eventueel volgt er
in de toekomst ook nog een MSX-versie.

CORRECTIE OP PROGRAMMA 'VERSLAG'

Op maandag 30 oktober j.l. werd het
Basicode- programma 'Verslag' van Frans
Verberkt uit Nijmegen uitgezonden.
Hierin zaten o.a. twee bestandsroutines
voor MSX computers, om de gegevens op
diskette te kunnen opslaan en naderhand
weer van schijf te kunnen inladen.

Deze routines bleken echter niet
kompleet te zijn, zoals Rini Kikkert,
eindredacteur van de Basicode Corner in
het tijdschrift 'C.U.C. Journaal', al
snel bemerkte. MSX-bezitters dienen
daarom onderstaande regels aan het
programma toe te voegen:

20205 CLOSE#1
21205 CLOSE#1

Bedankt, Rini!

CHIPKAART-PROEF

In Woerden zijn bij 170 winkels (van
allerlei branches, ook supermarkten) in
totaal 220 terminals (beeldschermen)
geplaatst. Als de klant iets wil
afrekenen, voert hij aan de toonbank
zijn chipkaart met persoonlijke pincode
in en krijgt dan te zien wat het
artikel kost en of hij voldoende saldo
op zijn bank- of girorekening heeft om
te betalen. De privacy en veiligheid
zijn voldoende gewaarborgd, volgens
woordvoerder Enters.

Bij de Postbank en bij een
informatiekantoor in Woerden zijn
verder twee ,,uitlees- terminals''
geplaatst. Hierop kan de houder van de
chipkaart in een enigszins afgeschermde
omgeving meer bankgegevens opvragen.
Voorlopig kan met de chipkaart geen
geld bij de (Post-) bank worden
opgenomen. Enters: ,,Die apparatuur
wordt wel gemaakt, maar daarover
bestaan ook nog geen internationale
afspraken''.

INITIATIEF

Het initiatief voor de proef komt van
het hoofdbedrijfsschap voor de
detailhandel. Ter voorbereiding van de
proef is vervolgens een stuurgroep
opgericht waarin ook de andere
betrokkenen zitten: de banken, de
Postbank en de Consumentenbond. Als
waarnemers zijn De Nederlandse Bank en
het ministerie van economische zaken in
de stuurgroep vertegenwoordigd.

Tot nu toe hebben 8000 van de 35.000
inwoners een kaart aangevraagd. De
stuurgroep Chipkaart experiment rekent
in totaal op maximaal 15.000
deelnemers.

LICHT OP GROEN

Het heeft er nog om gespannen of de
proef op 1 november kon beginnen. Pas
enkele weken geleden heeft de
stuurgroep het licht op groen gezet.

De chipkaarten zijn van het Franse
bedrijf Schlumberger Industries. De
'Smartcard' bezit een leesgeheugen van
4 kilobyte, een microprocessor en een
transactie EPROM van 8 K. Dankzij
slimme technieken kunnen er 5000
betalingen in worden vastgelegd,
tweemaal zoveel als verwacht was.
(Bron: ANP)

HP KOMT MET EERSTE EISA-PC

HP heeft de eerste in de reeks EISA
PC's het licht doen zien: de HP Vectra
486, een krachtige 32-bit personal
computer die prestaties levert op
minicomputer niveau.

De keuze voor EISA (Extended Industry
Standard Architecture) betekent meer
dan alleen een keuze voor een 32-bit
centrale processor. De EISA PC heeft
ook een 32-bit databus en 32-bit
uitbreidings slots. Het hart van de
machine bestaat uit de door Intel
ontwikkelde 32-bit i486 processor. Deze
processor beschikt over meer dan een
miljoen transistoren waarin functies
van verschillende PC subsystemen zijn
geintegreerd, zoals een numerieke
co-processor, 8 kilobyte aan
cache-geheugen en een cache-
controller. De 25 MHz microprocessor
heeft een verwerkings snelheid van 15
tot 20 mips (= miljoen instructies per
seconde).

OPTIMIZED ARCHITECTURE

In de HP Vectra 486 PC wordt gebruik
gemaakt van de HP Optimized
Architecture, waarmee de EISA voordelen
tot hun recht komen. Zo wordt met deze
technologie o.a. de volle kloksnelheid
benut. HP heeft hiervoor een memory
management subsysteem ontwikkeld
waarbij het interne geheugen kan worden
vergroot van 2 naar 64 megabyte RAM.
Communicatie tussen memory management
subsysteem en centrale processor vindt
plaats op 32-bit niveau.

EXTRA'S

De HP Vectra 486 beschikt over diverse
extra's, zoals acht 32-bit EISA I/O
slots, waarin allerlei uitbreidings
kaarten kunnen worden geplaatst, en de
mogelijkheid om harde schijven aan te
sluiten met een kapaciteit van 108 tot
670 megabyte. De EISA I/O slots hebben
als voordeel dat uitbreidings kaarten
van 16-bit en zelfs 8-bit ook kunnen
worden gebruikt.

FILOSOFIE

Met de eerste van deze nieuwe serie
personal computers onderstreept HP zijn
filosofie ten aanzien van de
PC-architectuur. Met EISA kiest HP voor
een ontwikkeling die uitgaat van
bestaande standaarden. Dat wil zeggen
dat gebruikers gebruik kunnen maken van
een ruim aanbod aan nieuwe
toepassingen, terwijl de bestaande
applicaties en randapparatuur bruikbaar
blijven.

'LEVEN OP ANDERE PLANETEN'

Dat is de titel van de lezing die prof.
dr. W. de Graaff morgenavond (7
november) in het Artis Planetarium te
Amsterdam zal verzorgen.

Aan de hand van dia's zullen de
mogelijkheden worden besproken voor het
ontstaan en voortbestaan van
buitenaardse levensvormen. Tijdens deze
traditionele avondvoorstelling (altijd
op de eerste dinsdag van de maand)
wordt uiteraard ook aandacht besteed
aan de sterrenhemel in de maand
november.

De avondvoorstelling begint om 20.00
uur. De zaal is open vanaf 19.30 uur.
De toegangsprijs bedraagt 8 gulden per
persoon. Houders van een Artis-
abonnement hebben gratis toegang.

KNIPUITBON PRO-AUDIO

Knip de onderstaande bon uit, plak hem
op een briefkaart, schrijf daarop uw
naam en adres, en stuur hem op. U
ontvangt dan vanzelf een gratis
proefexemplaar van het professionele
tijdschrift PRO-AUDIO.

------------------------------
N.O.S.  -  H O B B Y S C O O P

Aanvraag PRO-AUDIO Tijdschrift

P o s t b u s      1200

1200  BE  -  H I L V E R S U M
------------------------------

KNIPUITBON TELETEKST DECODER

+++++++++++++++++++++++++
+   NOS - HOBBYSCOOP    +
+ Inl teletekst decoder +
+                       +
+   Postbus  1200       +
+  1200  BE  HILVERSUM  +
+++++++++++++++++++++++++

Met behulp van bovenstaande bon kunt u
nadere informatie aanvragen over de
Teletekst Decoder van Komfa. Bovendien
geeft deze bon recht op f25 korting op
de aanschafprijs wanneer u mocht
besluiten om langs deze weg de decoder
te bestellen. Op dit moment is de
interface echter nog niet leverbaar.
Daarom kunt u alleen aangeven dat u
wilt voorintekenen. Uw naam komt dan
terecht op een intekenlijst, waardoor
uw bestelling t.z.t. met voorrang zal
worden behandeld.

In de Hobbyscoop uitzending van komende
woensdag 8 november zullen we
terugkomen op dit onderwerp.

