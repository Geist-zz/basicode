332, maa 13 aug '90

VAN FUNCTIES, FRACTALS EN FOBIEEN

een publicatie van de
PWT-Wetenschapslijn, onder redactie van
Andrea Hijmans en Harry vanden Tweel,
155 pag., uitgave: Bruna, ISBN 90 229
7908 3, prijs f17,50.
Op een van de warmste dagen dit jaar
werd dit boekje uit de nog te bespreken
stapel gepakt. Het leverde menig uurtje
van leesplezier op. Vragen op allerlei
gebied worden op populair
wetenschappelijke wijze besproken. Of
het nu gaat over LSD of over weers
voorspellingen, over ruimtevaart of
over sprekende computers, alles wordt
even smakelijk opgedist. De onderwerpen
beslaan vele terreinen van wetenschap
en techniek. Heeft de mens een
ingebouwde biologische klok? Kan men
reizen door de tijd? Hoe blijven
satellieten in hun baan? Hoe zit het
met eb en vloed? Als men over
dergelijke zaken wat meer wil weten, is
de lezing van dit boekje warm aan te
bevelen.

MASTERING TURBO PASCAL 5.5

door Tom Swan, 877 pag., uitgave HAYDEN
Books, Amerikaanse editie, prijs f46,55
($25.--).
Dit onwaarschijnlijk laag geprijsde
zeer goede boek over Pascal is het
aanschaffen dubbel waard voor hen, die
zich als beginnelingen of gevorderden
willen verdiepen in de mogelijkheden
van Turbo Pascal, versie 4.0 tot 5.5.
De bij Pascal geleverde handboeken zijn
zeker geen leerboeken. Daarom is dit
boekwerk zo nuttig. Ook de beginneling
treft hierin een uitvoerige cursus aan
voor het omgaan met deze
programmeertaal. Het is zeer duidelijk
geschreven en bevat heel veel
programmeer voorbeelden en complete
programma's. Ook de nieuwe
mogelijkheden van Turbo Pascal, zoals
het gebruik van Units en het object
gericht programmeren (OOP), worden
uitvoerig toegelicht. Verder staan alle
(Turbo) Pascal procedures en functies
nog eens apart alfabetisch gerangschikt
in een hoofdstuk, compleet met een
programmeer voorbeeld. De schrijver
blijkt kind aan huis te zijn bij
Borland, de ontwerper van deze Pascal
versie, en is daardoor uitstekend op de
hoogte van alle mogelijk- en
onmogelijkheden van deze taal. Voor
Pascal liefhebbers en voor hen die dit
willen worden en bovendien met de
Engelse taal raad weten kan ik dit boek
van harte ter bestudering aanbevelen.

WERKEN MET TURBO PASCAL 5.5

door Karl Hermann Rollke, 587 pag.,
uitgave Sybex, ISBN 89 5160 171 9,
prijs f89,--.
Wie met het bovenstaande boek niet
overweg kan, omdat de Engelse taal hem
of haar niet goed ligt, waardoor ook de
meegeleverde handboeken problemen
zullen opleveren, zal zich met deze
Sybex uitgave, die vanuit het Duits in
het Nederlands is vertaald, uitstekend
kunnen redden. Het geeft een goede
handleiding voor het installeren van
Turbo Pascal op de PC en met behulp van
de vele listings in de acht
hoofdstukken raakt men snel thuis in de
materie. Het boek is dan ook zeer goed
als leerboek bruikbaar. De schrijver is
kennelijk goed bekend met het schrijven
van databases. Juist aan deze kant van
het programmeren wordt veel aandacht
besteed.

dBASE IV SQL GEBRUIKERSHANDBOEK

door Jack L. en Carolyn J. Hursch, 270
pag., uitgave Ashton-Tate/Kluwer, prijs
f 64,50, ISBN 90-201-2288-6.
In de nieuwste versie van dBase is een
speciale 'opvraagtaal' SQL (Structured
Query Language) opgenomen. Dit boek
vormt daarvoor een stap-voor-stap
handleiding. Het was oorspronkelijk een
uitgave van de makers van dBASE
(Ashton-Tate) en vormt dan ook een
zinvolle aanvulling op de documentatie
die bij dBASE wordt geleverd. Aan de
orde komen o.a.: rekenkundige,
vergelijkende en relationele
operatoren, statistische faciliteiten
en beveiliging van gegevens, maar ook
het programmeren en de opbouw en het
onderhoud van een database. In de
appendices zijn handige gegevens
overzichtelijk opgenomen. Voor mensen
die met SQL te maken krijgen is dit een
waardevol geschrift.

HANDBOEK VOOR POSTSCRIPT PROGRAMMEURS

door David Holzgang, 654 pag., uitgave
Kluwer, prijs f 69,50, ISBN
90-201-2360-2.
De PostScript taal, die in 1982 door
Adobe Systems is ontworpen als een
standaard pagina- beschrijvingstaal,
heeft aan de wieg gestaan van de
huidige ontwikkelingen van DeskTop
Publishing (DTP). Vooral in het
bedrijfsleven vindt PostScript zijn
aanhangers. Daar tot dusverre een
duidelijke handleiding ontbrak vult het
verschijnen van dit boek een duidelijke
leemte. Voor diegenen die het gebruik
van PostScript niet wensen te beperken
tot bestaande toepassings programma's,
maar zelf in PostScript willen
programmeren, is dit boek
onontbeerlijk.

PRAKTIJKBOEK HYPERCARD

door Andree Hollander, 209 pag.,
uitgave Kluwer, prijs f 39,50, ISBN
90-201-2377-7.
Bij de Macintosh wordt op aanvraag het
programma HyperCard gratis geleverd. Je
zou het een hypermoderne kaartenbak
kunnen noemen. Het heeft de
mogelijkheid naast tekst ook
afbeeldingen op te slaan waar men dan
doorheen kan bladeren. Dit boek vormt
in de vorm van een doe-boek een
uitstekende handleiding om te leren
werken met HyperCard en de daarbij
gebruikte programmeertaal HyperTalk.
Stap voor stap wordt men verder geleid
en als men aan de laatste bladzijde is
toegekomen is men in staat HyperCard
ten volle te benutten. Het boek is mooi
geillustreerd en geeft vele duidelijke
voorbeelden. Het bevat bovendien een
bestelkaart voor de diskette met
voorbeeld stacks (voor f 29,50 plus
verzendkosten). Voor mensen, die alles
van HyperCard willen weten, een welkom
boek.

HANDBOEK VOOR OS/2 PROGRAMMEURS

door Peter Norton en Robert Lafore, 472
pag., prijs f 94,50, ISBN
90-201-2230-4.
Bij hobbyisten is OS/2 als operating
systeem voor PC's nog niet zo populair.
Maar wat niet is, kan nog komen. Om
alles over OS/2 te weten en om te leren
programmeren voor het 'protected mode'
gedeelte van Operating System/2, dat de
mogelijkheden van de 80286 processor
uitbuit, is het bestuderen van dit
toegankelijke praktijkboek aan te
bevelen.
Om dit boek te kunnen begrijpen, moet
men enigermate in de programmeertaal C
kunnen programmeren. In deze taal
worden de meeste grote programma's,
zowel voor MS-DOS als voor OS/2,
geschreven. In dit boek wordt assembler
niet gebruikt. De systeem functies van
OS/2 zijn in C even makkelijk
toegankelijk als in assembler. De naam
van een van de schrijvers, Peter
Norton, staat borg voor de kwaliteit
van dit handboek.

Na een inleiding over besturings
systemen in het algemeen, waarbij de
mogelijkheden van OS/2 duidelijk worden
belicht, komen ook de volgende
onderwerpen aan de orde: threads (dat
zijn functies die op hetzelfde tijdstip
actief kunnnen zijn als andere functies
van een programma) en multitasking,
semaforen (synchronisatie mechanismen),
communicatie tussen processen, geheugen
adressering en virtueel geheugen
(waarbij opslagruimte op schijf door
uitwisseling van stukken programma als
opslagruimte dient voor tijdelijk niet
gebruikte programmadelen), dynamische
koppeling, enz. Om niet alle voorbeeld
programma's zelf te moeten intikken,
zijn diskettes, zowel in 3.5 als in
5.25 inch, leverbaar voor f 29,50 excl.
porto door middel van een bestelbon
achter in het boek. Een goed boek voor
werkelijk geinteresseerden. (Met dank
aan Pieter Vijlbrief)

HET GROTE ATARI MIDI HANDBOEK

Sinds enige jaren werkt de serieuze
muzikant niet alleen met notenbalken en
opnamerecorders (al dan niet
meersporen), maar ook met 'MIDI'. Deze
afkorting staat voor Musical
Instruments Digital Interface, een
manier om verschillende
muziekinstrumenten met elkaar te laten
praten, en klanken van elkaar te laten
overnemen. Er ligt voor de Atari
ST-gebruikers een boek in de winkel met
de veelbelovende naam 'Het grote Atari
Midi Boek'. Het was even doorworstelen,
maar NOB-technicus Ferry Kesselaar
heeft voor de Hobbyscoop kring een
beknopte recensie geschreven, waarbij
het boek niet aan enige kritiek
ontkomt.

VIER DELEN

Het boek is een uitgave van Data Becker
Nederland. Het telt 316 bladzijden en
is onderverdeeld in vieren: deel 1: het
MIDI-systeem; deel 2: MIDI in de
praktijk; deel 3: MIDI programmering en
deel 4: Appendices. Het boek kost
f69,90.

Deel 1 begint met een korte introductie
van MIDI, gevolgd door enkele
toepassingen, zoals het gebruik van
MIDI software op de Atari (hoofdstuk
2). Opvallend hierbij is, dat eigenlijk
alleen de programma's van Steinberg
worden genoemd. Steinberg is weliswaar
de grootste en de bekendste, maar er
zijn toch ook andere zeer interessante
MIDI programma's voor de Atari
(bijvoorbeeld: C-LAB, Bigband etc). In
het 3e hoofdstuk worden alle
instrumenten en andere apparaten die
voor MIDI geschikt zijn, of gemaakt
kunnen worden, genoemd. Jammer is wel
dat bij sommige instrumenten de
beperkingen niet duidelijk worden
omschreven. Zo zorgen MIDI
blaasinstrumenten voor heel veel MIDI
data, die bij muziekstukken met een
hoog tempo weleens voor vertragingen
kunnen zorgen. In het boek is daar
niets van terug te vinden, terwijl dit
toch een veel gehoord probleem is.

OPBOUW SYSTEMEN

In het 4e hoofdstuk wordt de opbouw van
MIDI systemen plus de verschillende
MIDI modes genoemd. Hoofdstuk 5 geeft
informatie over welke soort Atari
geschikt is voor MIDI software, en wat
voor accessoires nog meer interessant
zijn voor de gebruiker van MIDI.

Het tweede deel handelt over het
gebruik van software sequencers. Het
gaat over eigenlijk maar EEN sequencer
programma, namelijk CUBASE van
Steinberg. Cubase wordt hier beschreven
in 18 bladzijden, wat nauwelijks een
indruk geeft van de mogelijkheden van
dit programma. Het begrip 'velocity'
wordt op blz. 65 voorzien van het
bijschrift 'volume'. In MIDI zijn dit
twee apart gedefinieerde begrippen.
Velocity is namelijk een soort aanslag
gevoeligheid: het verandert niet alleen
het volume, maar ook vaak de klank.
Bepaalde zaken worden te kort en te
algemeen uitgelegd om een duidelijke
indruk te krijgen van de voordelen van
een sequencer. Het principe van een
sequencer is overigens wel goed
uitgelegd aan de hand van de meersporen
techniek in studio's. Jammer is alleen
dat NOTATOR van C-LAB, en PRO-24 (de
voorganger van CUBASE) niet meer
genoemd worden. Toch zijn dit in de
praktijk standaard programma's
geworden, waarmee zeer velen nog
werken.

SYNCHRONISATIE

In hoofdstuk 7 worden andere
toepassingen genoemd van MIDI, zoals
synchronisatie met taperecorders en
MIDI mixautomatisering in studio's.
Hoofdstuk 8 wijst vervolgens op de
mogelijkheden om MIDI 'live' (op het
podium) te gebruiken, en hoofdstuk 9
doet de lezer nog wat nuttige tips en
trucs aan de hand voor de sequencer.
Waarbij de opmerking over spoorkeuze
van het synchronisatie signaal onjuist
is. Meestal worden randsporen voor
synchronisatie gebruikt en niet de
middelste sporen, i.v.m. overspraak.
Deel 2 sluit met enkele andere MIDI
toepassingen zoals lichtbesturing,
compositievormen, videomontage en het
opzetten van mailboxen.

Deel 3 gaat over MIDI programmering,
iets waar ik me als MIDI gebruiker met
het huidige aanbod van programma's
nauwelijks mee bezig houd. Mijn indruk
is dat deze 22 bladzijden wat erg
summier zijn voor iemand die iets voor
MIDI toepassingen wil gaan schrijven.

APPENDICES

Deel 4 vormt het grootste deel van het
boek en bestaat uit een vijftal
appendices die respectievelijk een
overzicht geven van ID-nummers van
synthesizer fabrikanten,
controller-nummers in MIDI, MIDI-codes
in binaire, hexadecimale en decimale
getallen, een uitleg van de 'program
change' tabel en bijna alle MIDI
implementatie kaarten van alle
verschillende synthesizers.
Implementatie kaarten geven aan wat in
de betreffende synthesizers wel en niet
is uitgevoerd en hoe deze aangestuurd
moeten worden. Werkelijk 180 bladzijden
van dit boek zijn met deze lijsten
gevuld, terwijl je die informatie ook
krijgt als je het betreffende apparaat
koopt!

CONCLUSIE

Het is mij niet duidelijk voor wie dit
boek nu eigenlijk is geschreven. In
ieder geval niet voor een muzikant die
meer over MIDI wil weten, daarvoor is
de informatie te summier. Het is ook
niet geschreven voor een programmeur.
Daarvoor is 22 bladzijden over
programmeren ook tamelijk weinig.

Het grote Atari MIDI boek is dus
eigenlijk op veel fronten onvolledig.
Misschien had de uitgever beter twee
boeken uit kunnen brengen. Een voor de
gebruiker van MIDI, en een voor de
programmeur. Dan had hij al die MIDI
implementatie kaarten weg kunnen laten,
en was er ruimte genoeg geweest om
dieper op bepaalde onderwerpen in te
gaan.
(Met dank aan Ferry Kesselaar)

