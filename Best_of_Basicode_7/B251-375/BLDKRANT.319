319, maa 14 mei '90

486-PC'S SCHAKELEN OVER OP 33 MHZ

Op de CeBIT debuteerde de 33 MHz versie
van de Intel 80486 processor bij NCR en
Laser. De verhoging van de kloksnelheid
van 25 tot 33 MHz brengt de verwerkings
snelheid van 80486 PC's van 11 op 15
MIPS. NCR's PC486/33 is het snellere
broertje van de al bestaande PC486/25,
en wordt evenals deze uitsluitend
gefabriceerd met MCA-bus. De basis
configuratie heeft 4 Mb geheugen en
door NCR zelf ontwikkelde VGA+
beeldaansturing en SCSI stuurkaart voor
schijfeenheden. Aan de laatste schrijft
NCR een verwerkings capaciteit van 44
Mb/sec toe.

DIVERSE MODELLEN

In het bureaumodel, dat vanaf juli
leverbaar zal zijn, is plaats voor drie
3,5'' drives, elk met een capaciteit
van 100 of 320 Mb. Later komt er ook
een torenmodel, met plaats voor meer
drives van grotere capaciteit. Voor de
eenvoudigste uitvoering zal men
ongeveer 40.000 gulden moeten
neertellen.

NCR presenteerde ook nieuwigheden op
het 386SX front, namelijk enerzijds een
van de eerste 20 MHz modellen (de
PC386sx/20), anderzijds een enigszins
uitgekleed 16 MHz 'entrylevel' model
(de PC386sx/EL). De laatste is gericht
op gebruikers die voor zo weinig
mogelijk geld willen overstappen van de
AT naar de 32-bits wereld. Het EL-model
onderscheidt zich van de gewone vooral
doordat het minder plaats voor drives
heeft, en daardoor een stuk platter is.
Hij is ook zonder schijf verkrijgbaar.

LASER BESCHEIDENER

Laser heeft heeft alleen een nieuwe
80486-PC, de 33 MHz Laser 486/1. Dit
apparaat heeft van huis uit 2 Mb
geheugen, een 122 Mb vaste schijf, VGA
beeldaansturing, maar (kennelijk)
slechts een AT-bus. Het geheel is
duidelijk bescheidener dan de
tegenhanger van NCR, maar de prijs is
dat nog meer. Voor slechts circa 16.000
gulden zal men vanaf juni eigenaar
kunnen worden van een 486/1. Laser
denkt de machine te verkopen voor
veeleisende grafische toepassingen als
het genereren van foto- realistische
beelden en visuele modellering en als
centrale computer in X Windows
omgevingen.

DUITS OFFENSIEF

Laser's aanwezigheid op de CeBIT is het
begin van een offensief op de Duitse
markt. Sinds de oprichting in 1985
heeft het merk zich vanuit Nederland
verbreid naar Belgie en Engeland. Laser
is onderdeel van de Video Technologies
Group in Hongkong.

PORTFOLIO GOEDKOPER

De Atari Portfolio (de kleine MS-DOS
computer) is begin mei in prijs
verlaagd. De nieuwe prijs is f 749,-
inclusief BTW en dat is een
prijsverlaging van f 200,-. Hobbyscoop
komt binnenkort met een testverslag van
deze kleine computer, samen met een
test van de Sinclair Z88. Deze is geen
MS-DOS machine, maar wel erg portable
en de prijs is vergelijkbaar, nl. tegen
de f 1000,-. De test zal in een van de
komende Beeldkranten worden
gepubliceerd.

EXPERTSYSTEMEN IN OPERATIEKAMER

Tijd is een kritische factor tijdens
operaties. Een chirurg wil de gegevens
over de toestand van patient en
apparatuur telkens zo snel mogelijk ter
beschikking hebben. Dat valt niet mee,
want om die patient heen staan
tegenwoordig vele apparaten, die een
stroom van informatie genereren. Voor
het verzamelen en presenteren van de
relevante gegevens heeft een ervaren
anesthesist veel kennis in huis. Met
behulp van expert systemen kan die
kennis van de deskundige in een
computer worden ingebracht, die dan
sneller intelligente boodschappen over
de toestand van de patient en de
apparatuur kan melden. Hiermee kan
kostbare tijd gewonnen worden. Ir. Hans
Blom en ir. Jan van der Aa ontwikkelden
een programmeertaal en de toepassing
van zo'n expert systeem. Afgelopen
vrijdag, 11 mei, promoveerden zij aan
de TU Eindhoven.

SIMPLEXYS

Hans Blom (46) heeft het programma
SIMPLEXYS ontworpen, waarmee zeer
snelle expert systemen kunnen worden
ontwikkeld. Tot nu toe waren deze
systemen te langzaam voor gebruik in de
operatiekamer, voldeden niet aan de
veiligheids en betrouwbaarheids eisen
die dat gebruik stelt en waren niet
implementeerbaar op een PC.
Met SIMPLEXYS heeft Blom een dergelijk
systeem gerealiseerd in een
automatische bloedruk regelaar. Het
bestuurt een infuuspomp, waarmee een
stof bij de patient wordt ingebracht
die dient voor het regelen van de
bloeddruk. Zowel tijdens operaties als
daarna. Uiteraard zijn expert systemen
voor andere, niet medische toepassingen
waarbij de tijd een kritische factor is
eveneens met dit pakket te ontwerpen.

ALARMSYSTEMEN

Jan van der Aa (37) ontwierp met behulp
van SIMPLEXYS een tweede expert
systeem, dat tot een verbetering van de
bestaande alarm systemen in de
operatiekamer kan leiden. Hij deed dat
in nauwe samenwerking tussen de
vakgroep Medische Elektrotechniek van
de TU Eindhoven en de afdeling
Anesthesiologie van de Universiteit van
Florida in Gainesville (USA).

Meetapparatuur in een operatiekamer
signaleert wanneer een meetgegeven
buiten vooraf ingestelde grenzen komt.
Maar bestaande alarm systemen werken
niet altijd optimaal. Van der Aa
ontwikkelde een prototype, dat in staat
is de abnormale en potentieel
gevaarlijke situaties bij een
kunstmatig beademde patient onder
narcose op te sporen en tijdig alarm te
slaan. De anesthesist krijgt direct de
oorzaak en de plaats van het probleem
gemeld, waardoor onnodig tijdverlies
wordt voorkomen. Ook gaat dit systeem
na of de patient voldoende zuurstof
krijgt toegediend; die behoefte wijzigt
zich soms tijdens een operatie. Indien
nodig meldt het systeem dit ook aan de
anesthesist. Een dergelijk systeem
helpt de anesthesist in zijn bewaking
van de patient zonder de behandeling
over te nemen.

DADS

Chirurgische ingrepen worden steeds
complexer en als gevolg daarvan duren
operaties soms ook langer. Een grote
verscheidenheid van bewakings- en
behandelings- apparatuur omringt de
patient, wat leidt tot een veelheid van
meetgegevens. De vakgroep Medische
Elektrotechniek doet al vele jaren
onderzoek naar methoden om
patientbewaking in de operatiekamer zo
goed mogelijk te maken.

In 1986 promoveerde dr. A. Meijler op
het zogeheten Data Acquisitie en
Display Systeem (DADS). Dat brengt alle
meetgegevens van alle apparatuur op EEN
plaats samen, presenteert ze in
onderlinge samenhang, signaleert
storingen in de gegevens en genereert
een automatisch anesthesieverslag.
Wanneer alle relevante meetgegevens op
deze wijze voorhanden zijn wordt het
mogelijk hieruit conclusies te trekken.
Daarmee wordt de anesthesist in EEN
keer geinformeerd over zowel de
toestand van de patient als over die
van de behandel- en meetapparatuur. De
dissertaties van de promovendi Blom en
Van der Aa vormen een afronding van dit
onderzoek.

DELFTS BLAUW

Het lijkt wel of de PC-prive projecten
aan West- Duitsland voorbij zijn
gegaan. In de WDR computer uitzendingen
worden bijvoorbeeld regelmatig andere
typen computers getoond dan de in
Nederland zo populaire MS-DOS machines.
Ook zijn er in de Nederlandse
boekhandel Duitstalige tijdschriften
verkrijgbaar die geheel niet of niet
specifiek zijn gericht op MS-DOS
machines. De belangen van de vele
computer bezitters met de betreffende
NON-MS-DOS machine worden op deze wijze
nog steeds gediend. Op een aanzienlijk
niveau worden de zaken goed beschreven
en de regelmatige inzendingen van
lezers, die vaak van hoog niveau zijn,
goed gedocumenteerd en beloond. Van een
minachtende sfeer is geen sprake. Een
sfeer die in Nederland wel heerst. Het
noemen van het computer type en dat het
geen MS-DOS compatibel apparaat is,
stelt men vaak tot het laatste uit, of
men geeft de microcomputer een PC-look
middels een PC-kast en dito krulsnoer.
Een sfeer die natuurlijk het
duidelijkst is te proeven op
gebruikers- groep bijeenkomsten van de
microcomputer waar ook MS-DOS
gebruikers worden toegelaten of op de
jaarlijkse HCC-dagen waar bezoekers met
hun zoveelste PC printerkabel onder de
arm snel de stands met microcomputers
voorbij zoeven, eventueel onder het
maken van opmerkingen dat de
uitgestalde apparatuur al heel erg oud
is en niet tot de MS-DOS compatibelen
behoort, op weg naar het volgende PC
printerkabel verkooppunt...

Geheel anders is vaak de sfeer bij de
oudere gebruikers- groepen. Het lijkt
wel of daar toch een heel ander slag
gebruikers rondloopt. Mensen die hun
machine door en door kennen, iets wat
toch van de gemiddelde MS-DOS gebruiker
niet gezegd kan worden. De soldeerbout
is geaccepteerd gereedschap en hier en
daar zijn hele 'kerstbomen' van
printjes, ROMs, RAMs en de nodige
schakelaars te zien. Veel specifieke
kennis die mede door de hoogdravende
PC-prive rage mogelijk verloren gaat
maar in ieder geval slechter
toegankelijk wordt. PC gebruikers
hebben echter toch niets aan die
kennis, de PC is een kompleet apparaat
waar je hooguit wat andere kaarten in
schuift en verder niets aan verandert,
hoogstens om de zoveel tijd een andere
PC printerkabel...
[WOEF]

HONDERD KRAAKPOGINGEN VEENENDAAL

Bij DSS in Veenendaal is zo'n
honderdmaal de telefoon overgegaan na
het verschijnen van de KraakBeeldkrant
en het interview drie weken geleden met
directeur Ir. P. Broertjes. Dat
betekent echter niet dat alle
kraakpogingen serieus moesten worden
genomen, want zo'n vijftig mensen
belden alleen maar op om te luisteren
en hadden er geen modem bij aan. Zij
die wel serieus probeerden in het
systeem van DSS te geraken (zelfs
herhaalde malen) werden binnen de tien
seconden weer uitgelogd omdat zij niet
aan de voorgeschreven procedure
voldeden en niemand kwam verder.

Ing. Broertjes zegt dat 30 tot 40
mensen toch getracht hebben - met de
kennis die ze uit de Kraakkrant hebben
- contact te leggen. Hij noemt hun
pogingen verdienstelijk al heeft
niemand het gehaald. Overigens: de
meeste telefoontjes kwamen direct na de
uitzending en de volgende dag binnen en
het weekend daarna.

Mocht het zo zijn dat iemand toch met
nog wat nadere kennis wil proberen het
systeem binnen te dringen en daar nog
wat specifieke kennis voor mist, dan
kan hij telefonisch nader worden
geinformeerd via de gewone telefoon van
DSS in Veenendaal: 08385 - 41301. Voor
overige gegevens zie BeeldKraakkrant
312.

