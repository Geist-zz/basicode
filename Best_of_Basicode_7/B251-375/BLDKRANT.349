349, woe 03 okt '90

ULYSSES KLAAR VOOR DE START

Op 6 oktober a.s. zal vanaf lanceer
platform 39B op Cape Canaveral de space
shuttle Discovery van start gaan voor
de vierdaagse STS-41 Ulysses missie.
Aan boord zullen zich de astronauten
Richards, Cabana, Melnick, Shepherd,
Akers bevinden. Hun belangrijkste taak
tijdens deze vlucht zal het overboord
zetten van de Europees/ Amerikaanse
zonne verkenner Ulysses zijn. Deze
verkenner zal met behulp van een eigen
PAM/IUS raket gelanceerd worden vanuit
de shuttle.

POOLVERKENNER

Ulysses, wiens lancering oorspronkelijk
vier jaar terug al plaats had moeten
vinden, zal in 1994/95 als eerste
ruimteschip over de polen van de Zon
vliegen. Andere verkenners bleven tot
nu toe in het eclipticavlak (het vlak
waarin de planeten om de Zon draaien),
omdat de raketten niet sterk genoeg
waren om hieruit te ontsnappen. Ulysses
maakt echter gebruik van de
zwaartekracht van Jupiter om hieruit
'geslingerd' te worden (in 1992).

PROTEST MILIEUBEWEGING

Enkele milieubewegingen hebben al
aangekondigd de lancering van Ulysses
tegen te willen gaan. Zij zullen een
proces aanspannen omdat ze bang zijn
voor een ongeluk met de shuttle waarbij
radioactiviteit vrij komt uit de stroom
generator van Ulysses, die op plutonium
werkt. Voor de lancering vorig jaar van
de Galileo, die eenzelfde generator aan
boord had, werd ook een proces
aangespannen, zonder succes overigens.

De lancering van de Discovery moet
tussen 5 en 23 oktober plaatsvinden,
anders moet hij anderhalf jaar worden
uitgesteld, want dan pas zal de
samenstand van de planeten weer
geschikt zijn... (aldus Yvo Krijgsman)

MIR NIEUWS

Op 17 sept. te 1243UTC werd het
vrachtschip Progress-M4 losgemaakt van
MIR om een autonome vlucht te maken,
die op 20 sept. zou eindigen met de
terugkeer (en verbranding) in de
dampkring. Tijdens deze lange autonome
vlucht werd Pr-M4 gebruikt voor een
'plasma formatie experiment', waarvoor
door de kosmonauten een instrument op
de Pr-M4 (aan het koppel systeem) was
geinstalleerd.

Pr-M4 is de hele periode in de buurt
van MIR gebleven. De signalen van de
Pr-M4 op 166.140 en 922.755 mc waren te
ontvangen binnen de overkomsten van het
MIR complex. De kosmonauten
rapporteerden nu en dan het visueel
waarnemen van de Pr-M4.

Er is verder niets meer gedaan met de
terugkeer capsule aan boord van de
Pr-M4. Wel heeft men beloofd iets te
zullen doen met de terugkeer capsule
van de Progress-M5.

WAARNEMING LICHTVERSCHIJNSELEN

Op 18 sept. 1990 tijdens omloop 26272,
1753- 1803UTC, rapporteerden de
kosmonauten dat zij allerlei verlichte
objecten waarnamen. Zij gaven de vorm,
het aantal en de navigatie
bijzonderheden door. Naderhand is
officieel verklaard dat het hier om
ongeidentificeerde vliegende voorwerpen
(UFO's) ging.

LANCERING PROGRESS-M5

Een week na het vergaan van de Pr-M4
werd dit nieuwe vrachtschip gelanceerd.
Dit was op 27 sept. 1990 te ong.
1030UTC. Lang voordat de lancering werd
bekend gemaakt had Pr-M5 zich al boven
onze hoofden gemanifesteerd: sterke
signalen op de 166 en 165 mc en een
draaggolf op 922.755 mc. De TCA (time
closest approach) kon hiermee
nauwkeurig worden vastgesteld en met
deze en enkele andere gegevens (o.a.
verkeer volgschepen) kon de starttijd
op ong. 1030UTC worden ingeschat. Dit
vrachtschip heeft een 'ballistische
terugkeer capsule' aan boord, waarmee
alleen nog een terugkeer operatie zal
worden beproefd. Pas met Pr-M6 zal men
er operationeel mee verder gaan. Op 28
sept. 1990 was de nog autonoom
vliegende Pr-M5 tijdens iedere doorgang
goed te ontvangen.

KOPPELING MET MIR

Deze vond plaats op 29 sept. te
1227UTC. De nadering gebeurde binnen
ons bereik en werd door TsUP en de
kosmonauten becommentarieerd. Manakov
volgde de nadering visueel, maar ook
kon hij op een TV scherm het complex
zien, genomen vanuit de Pr-M5. Hij was
verbaasd over de grootte van het
complex! Ook kon hij de Kurs antennes
zien scannen. Strekalov volgde de
nadering op het Kurs systeem en hij
rapporteerde afstanden en naderings
snelheden. Om 1224UTC was de afstand 35
meter en de naderings snelheid 36
cm/sec. Vlak voor LOS (Loss OF Signal,
verlies van signaal) om 122513UT was
dit 15 m. en 24 cm/sec. Als altijd voor
de luisterende hobbyist een bijzondere
ervaring!

Tijdens de volgende doorgang was het
luik nog niet geopend. Er moesten nog
wat luchtdruk controles worden
uitgevoerd en ook wilde men het openen
coordineren met TV beelden. Toen de
kosmonauten te horen waren op de 3de
doorgang (omloop 26442/443,
1534-153730UT) was de druk stabiel en
opende Manakov het luik (153543UT). De
koppeling werd gemaakt aan de voorzijde
van het complex (aan de P.Kh.O.,
doorgangssectie), vandaar het duidelijk
waarnemen door Manakov.

MIR KOSMONAUTEN

Tijdens de autonome vlucht van Pr-M5
bemoeiden zij zich niet met dat schip
maar waren zij erg druk met het station
zelf. Er valt heel veel te repareren en
te vervangen, zelfs leef systemen als
de water-regeneratie (VIKA en ELEKTRON)
en het ASU systeem (toiletafvoer).
Strekalov liet een journalist weten,
dat al deze reparaties, en daar zijn
erg grote bij, nodig zijn omdat het
station al zoveel jaren vliegt. Als
kosmonaut moet je dus een hoog
gekwalificeerde klusjesman zijn! 2de op
het prioriteiten lijstje staat de
monokristal productie. Dat gaat continu
door: met de Krater ovens in de
Kristall module en de Gallar oven in
het basisblok.
Chris van den Berg, NL-9165/A-UK3202.

AMATEUR RADIO VANUIT MIR

Zodra de kosmonauten in MIR daar meer
tijd voor krijgen, willen zij aktief
worden in de 2 meter band. Daarbij
zullen zij vermoedelijk gebruik maken
van de roepnaam U9MIR.

Vanuit Oostenrijk komt het initiatief
voor het projekt AREM: Amateur Radio
Experimenten in MIR. In de eerste fase
van dit projekt wordt begin 1991 een
amateur bakenzender in MIR geaktiveerd.
Dit baken zal packet radio signalen en
spraaksynthesizer signalen uitzenden.
In de tweede fase zal een Oostenrijkse
kosmonaut in november 1991 aktief zijn
als zendamateur vanuit MIR. Bovendien
moet dan ook twee-weg packet radio
verkeer met MIR mogelijk zijn. (Met
dank aan Nico Janssen, PA0DLO)

AMSTERDAM WORDT ZEVEN-CIJFERIG

Op 1 maart 1991 gaan alle telefoon
nummers in Amsterdam zeven cijfers
tellen. Alle zes cijferige nummers die
onder het netnummer 020 vallen, krijgen
dan een zes (6) voor het huidige
nummer. Voor nummers die nu al uit
zeven cijfers bestaan verandert er
niets.

De redenen voor deze wijziging zijn:
- de nog steeds toenemende vraag naar
telecommunicatie aansluitingen, maar
vooral naar bedrijfs telefoon centrales
met uitgebreide faciliteiten;
- de invoering in Amsterdam van ISDN
(Integrated Services Digital Network),
waarbij over 1 lijn spraak, tekst en
data snel en met hoge kwaliteit worden
geintegreerd;
- de aansluiting van de Schiphol zone
(een deel van Hoofddorp, een deel van
Lijnden, geheel Badhoevedorp, en een
deel van Aalsmeer en Rozenburg) op het
netnummer 020, zodra de glasvezelring
en de extra digitale centrale
operationeel worden. (Bron: PTT
Telecom)

NIEUWE TELEXCENTRALE AMSTERDAM

Op 15 juni 1990 vond in het World Trade
Centre in Amsterdam de opening van een
moderne telex centrale (de ELTEX V
Omega) plaats. Deze nieuwe centrale
heeft een aansluit capaciteit van
10.000 telexnummers.

De modernisering in de telexdienst
biedt de abonnees veel nieuwe
mogelijkheden:
- Met een nieuwe kiesprocedure kunnen
nu in een stap (in plaats van twee)
internationale telexnummers worden
gekozen. Ook vergissingen tijdens het
kiezen kunnen worden gecorrigeerd.
- Andere faciliteiten zijn:
groepsnummers, computer aansluitingen,
doorschakelen, 'hot line', verkort
kiezen, 'number changed' en 'absent'
schakeling.

Telex blijft een veel gekozen oplossing
als het om (internationale)
communicatie gaat. Door de opening van
de nieuwe centrale en het faciliteiten
pakket dat hiermee beschikbaar komt,
kan de telex aansluiting aan de
individuele wensen worden aangepast.
Dat is vooral belangrijk bij abonnees
die 'inhouse' netwerken en computer
systemen aan het telexnet koppelen.
(Bron: PTT Telecom)

TELETEKST NU 24 UUR IN DE LUCHT

Met ingang van afgelopen maandag 1 okt.
is NOS-Teletekst voortaan 24 uur per
etmaal in de ether. Elke dag om 0.00
uur wordt op Nederland 3 een speciale
nachteditie uitgezonden, waarin alle
actuele pagina's opvraagbaar zijn.

Door deze nieuwe aanpak is het nu ook
mogelijk om in de nachtelijke uren
bijv. pagina's van Schiphol te
raadplegen, of 's morgens de eerste
file-meldingen te lezen (ochtendspits).

Minister d'Ancona van WVC besloot enige
tijd geleden geld vrij te maken voor de
nachtelijke TT-uitzendingen. Steeds
meer informatie leveranciers en
TT-kijkers hadden aangedrongen op de
uitbreiding. (Zie ook de Beeldkranten
nrs. 307, 311 en 316, april/mei 1990)

NIEUWE UITZENDTIJDEN 'SCOOP'

Met ingang van volgende week maandag 8
oktober verandert 'Hobbyscoop' in
'Scoop', een programma over wetenschap,
nieuwe media, hobby en techniek. De
uitzenddagen van het nieuwe programma
blijven weliswaar gelijk, maar de
tijden veranderen:
-  maandag, 22.00-22.20 uur, Radio 5.
- woensdag, 19.03-20.00 uur, Radio 1.

Tevens zal met ingang van DEZE week het
(Scoop) SPREEKUUR worden verplaatst
naar de DONDERDAG, ook weer tussen 10
en 12 uur, bereikbaar via tel.
035-773015.

