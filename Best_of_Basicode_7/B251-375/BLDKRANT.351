351, woe 10 okt '90

VOORBEREIDINGEN RUIMTEWANDELING MIR

De afgelopen week waren de kosmonauten
vaak bezig met het testen van systemen
die voor ruimte wandelingen
noodzakelijk zijn. Er werden veel
luchtdichtheids controles uitgevoerd.
Ook werd het Tranzit systeem beproefd.
Dit systeem is voor het overbrengen van
Telemetrie (o.a. medische gegevens)
vanuit de ruimtepakken naar TsUP
tijdens ruimte wandelingen. Het zal nog
wel even duren, want er werd nog niet
over de ruimte pakken gesproken.
Mogelijk ook i.v.m. een r/w werd
geprobeerd te werken via een
communicatie satelliet, door de
kosmonauten S.R. (Sputnik
Retranslyator) genoemd. Het ging niet
altijd even goed en tijdens zo'n proef
schakelden de kosmonauten het systeem
Antares (waarmee zij via die R.S
werken) uit toen zij na 5 min. geen
verbinding kregen. TsUP was het hier
niet mee eens, maar de kosmonauten
verklaarden geheel volgens de
voorschriften te hebben gewerkt. Het
valt te verwachten, dat de eerste r/w
zal worden gebruikt om het defecte
uitstapluik van de luchtsluis (S.Sh.O.)
van Module-D definitief te repareren.

PROBLEMEN

De laatste 8 dagen werd er veel
gesleuteld aan ventielen (of: kleppen)
die met de luchtdruk regeling te maken
hebben. Er ontstond een flink menings
verschil tussen de kosmonauten en TsUP
over het verkeerd bedienen van een paar
kleppen, waardoor de luchtdruk in een
werkruimte ging dalen. Dit werd niet
tijdig of duidelijk genoeg
gesignaleerd. De kosmonauten kregen de
schuld, maar vooral Strekalov pikte dat
niet. Later werd er aan de betreffende
ventielen gewerkt, mogelijk was er iets
defect. Het werken aan ventielen vond
ook nog op 8 oktober plaats. In
hoeverre de reparaties aan kleppen (of:
ventielen) uitstel voor de r/w betekent
is nog niet duidelijk.
Chris v.d. Berg, NL-9165/A-UK3202

DRUKKE TIJD ESA

Het wordt een drukke tijd voor ESA. Na
de geslaagde lancering van zowel
Ulysses op 6 oktober met de Space
Shuttle als Eutelsat II op 30 augustus
met de Ariane 44LP komen er nog een
hele reeks lanceringen aan. Zo staan op
het programma de lanceringen van twee
Hughes satellieten, die bij elkaar een
startgewicht van rond de 3500 kilo
hebben. Ze zullen midden oktober,
mogelijk volgende week, afgeschoten
worden in Kourou. Het gaat om de Galaxy
VI en de SBS 6, twee telecom
kunstmanen. De eerste komt op 91 gr.
West te staan. Hij heeft 24 kanalen van
36 MHz bandbreedte. De SBS 6 gaat naar
99 gr. West. Hij geeft 19 kanalen van
36 MHz bandbreedte. Beide satellieten
zijn uiteraard bedoeld voor de
Amerikaanse communicatie markt.

ARIANE VLUCHT 40 EN METEOSAT

Arianespace vlucht 40 zal de Satcom 1C
en de GSTAR IV aan boord hebben. Die
lancering staat gepland voor eind
november. Voor vele liefhebbers van het
Meteosat programma is het goed te weten
dat begin volgend jaar ook nog een
nieuwe MOP-SAT zal worden gelanceerd.
Volgens een woordvoerder van ESTEC zal
deze geen problemen meer vertonen met
visgraat motieven in het beeld. Uit
proeven is gebleken dat het hier om te
lage, of onvoldoende afgevlakte
voedings spanning gaat. Daardoor
ontstaat een regelmatige 'ripple' op
het signaal, die zich uit als een
visgraat motief. Er zullen trouwens
binnen het bestaande Eumetsat net enige
maatregelen worden genomen om de
beelden en metingen van Meteosat 3 en 4
te verbeteren. Amateur stations zullen
daar niet veel van merken. Primaire
gebruikers (weerstations) des te meer.

DELFTS BLAUW

Ik heb een klein, handzaam boekje. Een
soort multo-mapje met daarin de
telefoonnummers van politie en
brandweer van menige gemeente. Het is
al oud, het stamt nog uit de tijd dat
bijvoorbeeld het netnummer van
Amsterdam (020) nog 02900 was. Veel van
de nummers zijn al geruime tijd
achterhaald, er zijn cijfers voor
geplaatst bij de uitbreiding van het
telefoon net of de nummers zijn gewoon
veranderd.

Sinds deze week kan er echter een
geheel nieuwe bladzijde aan worden
toegevoegd: '06-11 landelijk uniform
alarmnummer'. Slechts EEN nummer voor
alle hulpdiensten, wat tevens in het
hele land hetzelfde is. Het landelijk
uniform alarmnummer, een nummer met een
rijke geschiedenis. In 1969 werden de
eerste stappen gezet met het landelijke
alarmnummer 0011 in het telefoon
district Tilburg, waarna het in 1972 op
bescheiden schaal in enkele andere
districten werd ingevoerd. Van
landelijke invoering was nog geen
sprake. Een enkel alarmnummer als 0011
komt immers uit in maar een meldkamer
per (technisch) telefoon district. Nu
zijn er in Nederland 22 van zulke
districten, wat zodoende een beperking
legt op het aantal meldkamers. De
invoering van 0011 liet zo jaren op
zich wachten. Terwijl andere landen
landelijke nummers invoerden met
publiciteits campagnes tot op de
melkpakken toe, bleef men in Nederland
wachten op 0011. Voor een enkele regio
duurde het te lang en men verzon een
list. Men voerde een regionaal uniform
nummer in, onafhankelijk van
geografische ptt grenzen. Zaanstad was
zo'n regio, men koos voor: 323232, ook
in de kleinere dorpen rondom, waar men
maar drie cijfers had voor het
abonneenummer en men kon volstaan met
323. Die paar cijfers meer wogen immers
niet op tegen het voordeel van EEN
nummer voor de hele regio.

Nu is het dan eindelijk zo ver, na 20
jaar is 06-11 eindelijk -als opvolger
van 0011- ingevoerd, met een subtiel
verschil ten opzichte van het
oorspronkelijke nummer 0011: de route
-of beter: omweg- via de 06-centrale in
Rotterdam en vanaf daar naar de
meldkamer in het eigen district. Een
omweg die er bij 0011 niet zou zijn en
tot de situatie zou kunnen leiden dat
bij een storing in de 06-centrale of
kabels 06-11 meldkamers niet bereikbaar
zijn, terwijl het telefoonnet in die
gebieden gewoon functioneert.
[WOEF]

NATIONALE WETENSCHAPSWEEK 1990

Wetenschap is niet saai en duf. Vaak is
het juist heel spannend, en dan hoeven
de onderzoekers nog niet eens door
tropische regenwouden te sjouwen of,
zoals Wubbo Ockels, met een space
shuttle de ruimte ingeschoten te
worden. Ook in de laboratoria staan de
zenuwen vaak strak gespannen om te
kijken hoe experimenten aflopen.

De Nationale Wetenschaps week, die
gisteren is begonnen en nog tot
aanstaande zondag 14 oktober duurt, is
bedoeld om een betere kijk op
wetenschap te geven. Het idee, dat 5
jaar geleden op bescheiden wijze
gestalte kreeg, slaat aan. De
belangstelling van het publiek groeit
met het jaar. Dit maal worden bij de
diverse manifestaties ruim 50.000
bezoekers verwacht, tien keer zoveel
als in 1986.

NATIONALE WETENSCHAPSDAG

Op zondag 14 oktober kan het grote
publiek terecht in tachtig musea,
sterrenwachten en onderzoeks
instituten, waar speciale programma's
over techniek en wetenschap worden
verzorgd, met lezingen, rondleidingen,
demonstraties en filmvoorstellingen. Op
deze dag vertellen wetenschappers op
een begrijpelijke manier over de meest
uiteenlopende onderwerpen. Veel
instellingen hebben ook iets bedacht om
kinderen op een verantwoorde wijze
bezig te houden, door ze bv. zelf een
skelet te laten bouwen.

GRATIS BOEKJE

De bezoekers van de Wetenschapsdag
ontvangen gratis het speciaal voor deze
gelegenheid uitgegeven boekje 'In
dienst van de verwondering', een bundel
vraaggesprekken met vooraanstaande
mensen uit de wetenschappelijke wereld.
Daaruit blijkt dat onderzoekers in
principe kinderlijke vragen stellen,
maar die veel ingewikkelder formuleren.
De verwondering blijft gelijk aan die
van een tienjarige, met dit verschil
dat de onderzoeker voortbouwt op de
vragen en antwoorden van zijn
voorgangers.

'SAMEN NAAR MARS'

Voor jongeren tot 17 jaar heeft de
organisatie van de Wetenschaps week, in
samenwerking met de Jongeren Werkgroep
Weer- en Sterrenkunde (JWG), de
wedstrijd 'Samen naar Mars'
uitgeschreven. De bedoeling is dat er
oplossingen worden gevonden voor
problemen die zich kunnen voordoen bij
een bemande ruimtereis naar deze
planeet. De jeugdige deelnemers dienen
een werkstuk te schrijven van maximaal
10.000 woorden.

Mogelijke onderwerpen zijn bijv.:
- gewichtloosheid
- verveling
- de ruimtegarderobe (kleren)
- het voedsel
- Mars-voertuigen
- aandrijfsystemen (motoren e.d.)
- landingsplaats
- de mensen die meegaan met de vlucht
- het nut van een bemande Marsvlucht

Ideeen, tips en het exacte wedstrijd
reglement staan in het tijdschrift
'Samen naar Mars', dat kan worden
aangevraagd bij het Bureau Wetenschaps
week. De wedstrijd duurt van 14 oktober
1990 tot 15 februari 1991. In april
1991 kiest een jury de beste opstellen
uit, waarvoor een aantal prijzen
beschikbaar worden gesteld. De jury
bestaat uit: Prof. de Jager, Chriet
Titulaer, mevr. drs. M. Blom, Prof. J.
Palinck en Govert Schilling.

PROGRAMMA

Het programma van de Nationale
Wetenschaps dag, 14 oktober, is te
verkrijgen bij de VVV kantoren en
openbare bibliotheken. Ook kan de
Wetenschapslijn van de Stichting
Publieks voorlichting over Wetenschap
en Techniek (PWT) worden gebeld:
06-8212144. Tot slot kunt u voor
informatie terecht bij het Bureau
Wetenschaps week, Postbus 1738, 3000 DR
Rotterdam, tel. 010-4082423.

Met dank aan Weert Schenk (de
Volkskrant) en Yvo Krijgsman
(Volkssterrenwacht Middelburg).

LEZINGEN TEYLERS MUSEUM OVER 'TIJD'

In de periode van oktober 1990 tot
april 1991 worden in het Teylers Museum
in Haarlem zeven lezingen gehouden rond
het thema Tijd. De data en de
onderwerpen zijn:
13 okt: Wijsgerige reflektie op de
tijd, door Prof. dr. J. van der Hoeven.
17 nov: De tijd in de natuurkunde, door
Prof. dr. H.J. Boersma.
15 dec: Bouwkunst en tijdbesef, door
Prof. dr. C.A. van Swigchem.
12 jan: Tijd in de literatuur, door
Prof. dr. S.A. Varga.
 9 feb: Onze bioklok: hoe ritmen in de
natuur ons welzijn bepalen, door Prof.
dr. W.J. Rietveld.
 9 mrt: Management en tijd, door Ir.
G.P. van der Schoot (MBA).
13 apr: De krant, een pre-occupatie met
de tijd, door H.A. van Wijnen (NRC
Handelsblad).

De toegangs prijs bedraagt f 15,-. Meer
informatie is verkrijgbaar bij de heer
B.C. Sliggers, Teylers Museum, Spaarne
16 (vlak bij de Grote Markt), Haarlem,
tel. 023-319010. Of lees het hele
verhaal in het tijdschrift 'Teylers
Magazijn', nummer 28. U kunt dit
bestellen door f 3,50 over te maken op
bank rek. nr. 5603.24.979 of gironr.
6699019 t.n.v. Teylers Museum Haarlem,
o.v.v. Magazijn 28.

