363, maa 19 nov '90

TEST: HEADSTART LX-CD

De Headstart LX-CD is een 10 Mhz PC-XT
met CD-ROM drive, die onder dezelfde
formule op de markt wordt gebracht als
de andere Headstart computers, namelijk
redelijk geprijsd en met zeer veel
software. Recent is de prijs verlaagd
tot bijna f 3500,-. Hoewel Philips
tegenwoordig de eigenaar van Headstart
Technologies is, worden de computers
toch bij Vroom & Dreesman en Dixons
verkocht. Het bijzondere van deze
machine is eigenlijk alleen maar de
ingebouwde CD-ROM drive met audio
interface.

OPBOUW

Dat Philips tegenwoordig de eigenaar is
van Headstart Technologies, blijkt
direct wanneer men de kast openmaakt.
De buitenkant mag dan lijken op de
allereerste Headstart van Koreaanse
makelij, het inwendige lijkt toch zeer
sterk op de Philips NMS 9100 serie. Het
binnenwerk bevat naast de voeding een
klein moederbord, met een seriele en
een parallelle poort, een floppydisk-
en een harddisk- interface. Van de vijf
slots voor insteekkaarten wordt er een
in beslag genomen door de videokaart,
VEGA kwaliteit en met een muis
interface, en de ander door de
interface kaart voor de CD-ROM drive.
Het hoofdgeheugen beslaat 768Kb en het
randgeheugen bestaat uit een 40Mb harde
schijf, een 1.44Mb floppydisk drive en
de CD-ROM drive. De harde schijf is een
3.5 inch Miniscribe, die op zijn kant
naast de floppy drive en de CD-ROM
drive is gemonteerd.

SONY CD-ROM DRIVE

Zoals reeds is opgemerkt is het
bijzondere van deze machine dat hij is
uitgerust met een CD-ROM drive. Men zou
verwachten in deze machine een Philips
CD-ROM drive aan te treffen, maar het
is een Sony drive geworden. Het
probleem is waarschijnlijk dat Philips
geen inbouw CD-ROM drive heeft met
audio interface, en Sony wel. Alleen de
externe CD-ROM drive van Philips is
voorzien van zo'n audio interface. De
interface kaart van de Sony CD-ROM
drive heeft twee uitgangen om de kaart
op een HiFi installatie aan te sluiten
en is verder nog voorzien van een
volume regelaar en hoofdtelefoon
uitgang. Al deze uitgangen bevinden
zich aan de achterkant van de machine.
Een hoofdtelefoon van Philips wordt er
standaard bijgeleverd.
De Sony CD-ROM drive kan zowel CD-ROM's
lezen als audio CD's afspelen. Echter
de Sony drive is niet in staat om
zogenaamde 'mixed mode' CD-ROM's te
lezen. Dit zijn CD-ROM's die ook audio
informatie bevatten.
In tegenstelling tot audio CD spelers
treft men bij dit type CD-ROM drive
geen lade aan om de CD-ROM naar binnen
te schuiven. De CD-ROM schijf moet
eerst in een soort houder gedaan
worden, die men vervolgens naar binnen
schuift. Een zelfde systeem wordt
aangetroffen bij videorecorders. Om de
houder met schijf er weer uit te
krijgen moet op de knop op het
frontpaneel worden gedrukt.

SOFTWARE

Zoals hiervoor al is opgemerkt wordt de
Headstart met een enorme hoeveelheid
software geleverd. Al de software
bevindt zich op vier CD-ROM's. Er wordt
slechts EEN 3.5 inch floppy disk
meegeleverd, om een gedeelte van deze
software op de harde schijf te
installeren.

Er zijn drie CD-ROM's met programma's.
Het zijn eigenlijk allemaal database
programma's. Van Microsoft is er een
CD-ROM met twee hoofdprogramma's, de
Microsoft Bookshelf versie 1 uit 1986
en de Microsoft Small Business
Consultant versie 1 uit 1988. Beide
programma's werden vroeger op
afzonderlijke CD-ROM's verkocht en zijn
eigenlijk alleen geschikt voor de
Amerikaanse markt. De Bookshelf is een
programma met een groot aantal
naslagwerken en kan in combinatie
gebruikt worden met de wat oudere
tekstverwerkers zoals WP versie 4.2.

De tweede CD-ROM bevat een drietal
programma's. De eerste is PCGLOBE. Dit
programma is een wereldatlas met
allerlei informatie over landen. Wel
wat traag op een CD-ROM, maar heel
interessant. Hoewel het programma met
al zijn drivers voor de diverse
schermen compleet met installatie-
programma op de CD-ROM aanwezig was,
bleek het niet mogelijk dit programma
op een andere computer te laten lopen.
Het was zodanig gewijzigd dat het
alleen op een Headstart loopt. Het
tweede programma op deze schijf is een
catalogus van audio CD's, men kan CD's
selecteren, de cover zien en er een
stukje van horen. Als laatste vinden we
op deze schijf nog een verzameling van
wat oudere spelletjes in CGA resolutie.

BEVEILIGDE PROGRAMMA'S

De derde CD-ROM is een echt Nederlands
produkt. Het bevat zeven programma's
van de firma AND uit Rotterdam. Er
staan twee eigen produkten van AND op,
ANDRoute en ANDTrip. Met behulp van
deze programma's kunnen route
beschrijvingen en reiskosten
declaraties gemaakt worden. Het
grafische gedeelte van deze software is
zo traag dat er bijna niet mee te
werken valt.

De Postcode Databank is een wat beter
programma. Zolang men plaats, straat en
nummer weet, werkt het programma op
CR-ROM goed. Gaat men echter het
programma naar straten of plaatsen
laten zoeken, door het gedeeltelijk
intypen van bijvoorbeeld de straat en
de rest op te vullen met een *, dan
duurt het ontzettend lang voordat men
resultaat heeft.
De postcode database heeft een lengte
van 3.5 Mbyte, zodat het geheel toch
gemakkelijk op de 40Mb harde schijf kan
werken. Helaas was ook deze software
zodanig omgebouwd, dat het alleen op
CD-ROM gebruikt kan worden. Zo'n
programma op CD-ROM plaatsen is
eigenlijk oerdom. Het programma is
zodanig klein, dat het zich uitstekend
leent om het op de harde schijf te
zetten. Ook de snelheid van zoeken zou
dan tot redelijke proporties zijn
teruggebracht.

OVERIGE PROGRAMMA'S

Verder zijn er dan nog de drie
programma's van Prisma, welke eveneens
door AND geschreven zijn en dus ook
alleen maar op de CD-ROM werken. Het
zijn het Prisma Electronisch
Woordenboek, de Prisma Electronische
Encyclopedie en de Prisma
Correspondent. Het woordenboek, de
encyclopedie en het postcodeboek zijn
zo geinstalleerd, dat ze op twee
manieren te gebruiken zijn: als
afzonderlijk programma en als TSR
(Terminate and Stay Resident, d.w.z.
vast in het geheugen aanwezige
software, die kan worden opgeroepen
door een toetsen combinatie in te
drukken) onder Framework II. De Prisma
Correspondent is alleen maar als TSR
met Framework II te gebruiken. Hoe deze
programma's ook samen met andere
tekstverwerkers gebruikt kunnen worden,
staat niet in de handleiding vermeld.
Deze programma's, als TSR, nemen wel
veel ruimte in beslag, het woordenboek
is toch al goed voor zo'n 180Kb. Hoewel
deze TSR's als laatste residente
programma zijn geinstalleerd, is het
niet mogelijk om ze weer te
verwijderen, voordat alle andere TSR's
zijn verwijderd. Een uitzondering
hierop is de TSR versie van de Postcode
Databank, die helemaal geen
mogelijkheden heeft om zich uit het
geheugen te verwijderen. Deze Prisma
programma's en de Postcode Databank
zijn de interessantste programma's,
samen met PCGLOBE, die we op de
CD-ROM's hebben aangetroffen.

CONCLUSIE

De Headstart LX-CD is een machine
opgebouwd uit onderdelen van
uitstekende kwaliteit: Philips
binnenwerk, Miniscribe harde schijf en
Sony CD-ROM. Het toetsenbord echter is
van niet meer dan redelijke kwaliteit,
evenals de monitor. Het is geen snelle
computer, maar wat kun je verwachten
van een XT?

De adviesprijs van de LX-CD bedroeg tot
voor kort bijna f 5000,- wat nogal aan
de hoge kant is voor een XT. Door de
recente prijsverlaging naar f 3500,- is
de machine echter best aantrekkelijk
geworden, zeker als we kijken waaruit
deze computer is opgebouwd: Philips XT
met 8088 processor op 4,77 of 10 MHz,
768 Kb intern geheugen, waarvan 128 Kb
voor printer buffer, 40 Mb harde
schijf, 1.44 Mb floppy drive, 600 Mb
CD-ROM drive, VGA kaart en VGA kleuren
monitor. Men krijgt er dan nog een
flinke hoeveelheid software bij, zij
het voor een groot deel verouderd. De
interessantste software van dit
complete pakket is, naar onze mening,
het PCGLOBE programma, de Postcode
Databank en de PRISMA programma's.

Dit artikel is overgenomen uit de HCC
Nieuwsbrief van november 1990 (nr.
133). De auteur is Frans Kors. Met dank
aan de HCC Nieuwsbrief redactie.

NOS-SCOOP OP HCC-DAGEN

(Hobby)Scoop gaat uiteraard weer naar
de HCC-dagen op vrijdag 30 november en
zaterdag 1 december a.s. in de
Utrechtse Jaarbeurs hallen. Wat ons
betreft zal op dit computer festijn het
nieuwe Basicode vertaalprogramma voor
de MS-DOS PC's (geintroduceerd op de
Firato) verkocht worden. Ook zijn er
nieuwe interface-kabels die op een
voortreffelijke manier de brug slaan
tussen uw PC en de NOS-Basicode
programmatuur van de radio.

Helemaal nieuw zal de introductie zijn
van programmatuur en interfaces voor de
Atari ST-serie en de Amiga computers.
Een echte primeur dus: deze computers
vielen nooit eerder binnen het bereik
van NOS-Basicode.

Graag begroeten wij u op onze stands in
de Bernardhal 3, stand nummers K48.2 en
K48.4. Op beide dagen is de beurs
geopend van 10 tot 17 uur. De entree
bedraagt f 10,--. Met een reductiebon
wordt dat f 7,50. Voor HCC-leden en
kinderen onder 12 jaar is de toegang
zelfs gratis. Aangezien het erg druk
zal worden (ca. 50.000 bezoekers)
adviseren we u met het openbaar vervoer
naar de Jaarbeurs te komen.

SPECIALE AKTIE OP HCC-DAGEN

U bent van plan op de HCC-dagen abonnee
te worden van Girotel? En u maakt
gebruik van de mogelijkheid het
'Girotel modem' (Bausch CN-3522) aan te
schaffen? U bent bovendien lid van de
HCC of wordt dat ter plekke? Dan is er
voor u de mogelijkheid om de Send-Fax
optie in het modem te laten
installeren, inclusief de software om
faxberichten te verzenden. U kunt er
dus geen faxberichten mee ontvangen.

SEND-FAX OPTIE IN GIROTEL MODEM

De technische staf van Bausch datacom
installeert de Send-Fax optie in het
modem. Voor de kenners: het betreft een
Groep 3 compatibele facsimile. Zowel
grafische, ASCII als document bestanden
kunnen naar fax apparatuur worden
gestuurd met een snelheid van 4800 bps.
De bijgeleverde software zorgt ervoor
dat uw tekst, die u zelf met uw eigen
tekstverwerker hebt gemaakt, als fax
verzonden wordt. U kunt de faxnummers
opslaan en aangeven wanneer het bericht
verzonden moet worden.

ALLEEN VOOR HCC-LEDEN

Dit alles wordt in uw modem
geinstalleerd voor f 150.--, echter
alleen als u lid bent van de HCC. U
zult dat dan ook moeten kunnen aantonen
door middel van uw lidmaatschaps kaart.
Nieuwe leden krijgen uiteraard direct
die kaart. Maar de mogelijkheid tot
inbouw ligt ook open voor HCC-leden die
al eerder abonnee van Girotel werden en
het Bausch modem bij Girotel hebben
aangeschaft. In dat geval neemt u uw
modem mee naar de HCC-dagen en wordt
ook u geholpen.

Nodig is dus:
Girotel abonnement
Bausch modem CN-3522 PC of SA
HCC-lidmaatschap
en de HCC-redactie wacht vol spanning
op uw faxberichten!! Faxnummer:
03403-78930.

