324, woe 23 mei '90

AMSAT-OSCAR 10

Begin mei heeft een kommando station
een reset signaal naar OSCAR 10
gestuurd. Het mode B relais kwam weer
in bedrijf en bleek goed te
funktioneren. De komende paar maanden
mag OSCAR 10 dan ook normaal worden
gebruikt, althans zolang er geen FM
verschijnselen optreden op de signalen
in de doorlaatband of op het
bakensignaal in de 2 meter band.

Omdat de kommando stations helemaal
geen kontrole meer hebben over de
systemen in OSCAR 10 kunnen ze de stand
van de satelliet in de ruimte ook niet
meer regelen. Als gevolg van
natuurlijke effekten verandert deze
stand geleidelijk. De stand van OSCAR
10 is nu zodanig dat zijn richtantennes
van de aarde af gericht zijn wanneer de
satelliet zich bij het apogeum bevindt.
Men moet daarom rekenen op zeer zwakke
signalen als de satelliet zich in dat
deel van zijn omlopen bevindt. De
antennes zijn daarentegen naar de aarde
gericht wanneer de satelliet zich bij
het perigeum bevindt. De signalen zijn
dan dus zeer sterk en men zal dan een
laag uplink vermogen moeten toepassen
om het mode B relais niet te
oversturen.

UoSAT-OSCAR 14

Op 4 mei is de programmatuur in het
PACSAT Communications Experiment in
OSCAR 14 gecrashed. Het is nog niet
duidelijk wat de oorzaak was. Het UoSAT
kommando station in de University of
Surrey heeft vervolgens alle
programmatuur weer opnieuw in de
boordcomputer van de satelliet geladen.
Daarbij zijn meteen kleine wijzigingen
aangebracht in enkele programma's. In
de nieuwe programmatuur is ook het
PACSAT Broadcast Protocol opgenomen.
Allerlei gegevens worden voortaan
uitgezonden, in binaire vorm, volgens
een bepaalde standaard. In de
uitzendingen zijn nu naast telemetrie
gegevens ook Whole Orbit Data, Cosmic
Particle Experiment data en error logs
opgenomen. De opgetreden problemen
hebben enige vertraging veroorzaakt in
het operationeel maken van het PCE als
packet radio Bulletin Board System.

FUJI-OSCAR 20

Japanse kommando stations werken nog
steeds aan verbeteringen in de
programmatuur in de boordcomputer van
OSCAR 20. Een van de gevolgen is dat
het gebruiks schema van de satelliet
regelmatig verandert. Als gevolg van de
veranderende belasting voor de
batterijen kunnen mode JA en mode JD
niet steeds tegelijkertijd in bedrijf
zijn.

In april hebben gebruikers van OSCAR 20
ontdekt dat de kepler baanparameters
voor deze satelliet, die door
NASA/NORAD worden gepubliceerd, niet
korrekt zijn. De afwijkingen bedragen
inmiddels al bijna 3 minuten. Men
vermoedt dat NASA twee satellieten
heeft verwisseld. Waarschijnlijk zijn
de baanparameters, die nu gepubliceerd
worden voor OSCAR 20, eigenlijk van
toepassing voor DEBUT, een ander objekt
uit dezelfde lancering.

AMATEUR RADIO VANUIT SPACE SHUTTLE

De lancering van Space Shuttle Columbia
voor vlucht STS-35 is uitgesteld als
gevolg van problemen in een koelsysteem
in de Shuttle. Omdat de reparatie op
het lanceer platform moet worden
uitgevoerd, is het nog niet duidelijk
hoe lang de vertraging gaat duren. De
nieuwe lanceer datum is voorlopig
vastgesteld op donderdag 31 mei a.s.

Tijdens deze vlucht van bijna 9 dagen
zal Ron Parise, WA4SIR, aktief zijn in
de 2 meter band met FM-spraak en packet
radio. De FM verbindingen zijn allemaal
van te voren afgesproken. De packet
radio verbindingen verlopen vrijwel
allemaal automatisch: men kan een korte
verbinding tot stand proberen te
brengen met de ROBOT in het packet
radio systeem. Er zal uitsluitend
'split frequency operation' worden
toegepast, met andere woorden, het
amateur station in de Shuttle ontvangt
steeds op een andere frekwentie dan
waarop gezonden wordt. De baanhelling
is bij deze vlucht zodanig dat de
Shuttle niet binnen het bereik van
Nederland komt. Daarom kan men hier
niet deelnemen aan de amateur
experimenten. Wel kan men de vlucht
volgen door mee te luisteren naar de
kommunikatie tussen de Shuttle en
Mission Control in Houston, Texas. Dit
kan op verscheidene frekwenties,
waaronder 14,295, 21,395 en 28,650 MHz,
waar WA3NAN in het Goddard Space Flight
Center bij Washington D.C. alle
kommunikatie relayeert.

AMATEUR RADIO VANUIT MIR

Het Sovjet ruimtestation MIR passeert
nu weer tijdens de avonduren. Bij
heldere hemel is het station goed
zichtbaar tijdens hoge passages van
west naar oost. Men verwacht dat de
kosmonauten Anatoly Solovyev en
Aleksandr Balandin eind mei weer vaker
aktief zullen zijn met FM op 145,500
en/of 145,550 MHz en eventueel andere
frekwenties. Ook wordt gesproken over
de mogelijkheid in juni een FM
verbinding in de 2 meter band tot stand
te brengen tussen de kosmonauten in MIR
en de Amerikaanse astronaut Ron Parise,
WA4SIR, in Space Shuttle Columbia.

De kosmonauten in MIR zijn nu bezig met
het uitladen van het ruimte vrachtschip
Progress 42, dat begin mei aan MIR
aankoppelde. Ze bereiden zich voor op
een ruimte wandeling waarbij een deel
van de thermische isolatie van het
ruimteschip SOYUZ-TM9 moet worden
gerepareerd. Verder houden ze zich
bezig met materiaalproeven en met het
repareren van verscheidene systemen in
MIR. Vooral het oplossen van de
problemen met een computer systeem dat
de standregeling van het station moet
verzorgen kost veel tijd. De lancering
van de nieuwe grote module T, die aan
MIR moet aankoppelen en dan Kristall
moet gaan heten, lijkt nu op het
programma te staan voor 1 juni. Voor
die tijd moet een aantal problemen in
MIR zijn opgelost door de kosmonauten,
dus ze hebben het nogal druk. Het is
daarom de vraag of ze veel tijd over
hebben voor aktiviteiten in de 2 meter
band. (Aldus Nico Janssen, PA0DLO)

VERONICA LANCEERT SCHOTELBLAD

De naar schatting 115.000 particuliere
schotel antenne bezitters in ons land
kunnen met ingang van deze week in druk
een groot aantal satelliet-tv
programma's vinden in 'Veronica
Satellite'. Het Veronicablad heeft
onderzoek laten verrichten naar de
belangstelling voor een dergelijke
bijlage bij het omroepblad. Van de
schotel bezitters leest bijna de helft
dit blad. In drie weken tijd, meldt
Veronica, schreven zich van de 55.000
lezers al 7.500 bijlage- abonnees in.
Tot op heden kunnen zij nergens anders
de programma- overzichten raadplegen
van hun extra satelliet- kanalen.

De bijlage wordt, tegen een kwartje
extra per week, meegezonden met het
Veronicablad zelf. Voorlopig beperkt
het aanbod zich tot de zenders Sky One,
Sky News, Lifestyle, 3Sat, Pro7, Japan
STV, Tele-5, Eins Plus, Bayrisches
Fernsehen, The World Channel,
Galavision, TF1, Antenne 2, La Cinq en
M6.

De komende maanden gaat de redactie
onder de lezers nader onderzoek doen
naar de wensen om informatie over
satelliet programma's. De bijlage zal
daaraan zoveel mogelijk worden
aangepast. In de bijlage zelf: 'U
begrijpt, dit is nog maar het begin.
Naarmate het satelliet- aanbod groeit,
groeit Veronica Satellite mee!'. (Uit:
Spreekbuis)

UITSTEL HIGH DEFINITION TV

Het officiele uitstel met drie jaar van
de grootschalige marktintroductie van
HDTV in Europa heeft grote
consequenties voor de wijze waarop
D2MAC naar de consument wordt gebracht.
Om de consument toch tot aanschaf van
D2MAC te verleiden, wordt de beeldmaat
16:9 eerder ingevoerd en wordt aan
invoering van een kabelvariant van
HDMAC grotere prioriteit gegeven.

VOOR 2000 GEEN BETAALBARE HDTV

Niet alleen de Europeanen hebben
besloten de invoering van HDTV op te
schuiven van 1992 naar 1995, ook in
Japan is van een grootschalige
marktintroductie van
consumentenprodukten nog geen sprake.
Oorspronkelijk zouden de eerste Japanse
HDTV sets al in 1988 in de winkel
liggen, maar in mei 1990 is daar, met
uitzondering van de professionele
sector, nog geen sprake van. En in de
VS zal een brede marktintroductie zeker
niet voor 1995 plaats vinden. De
conclusie is duidelijk: voordat er
wereldwijd van een HDTV penetratie van
5 procent sprake is, is het jaar 2000
al ver gepasseerd. Pas dan zullen de
sets, die aanvankelijk voor f 10.000
tot f 12.000 in de winkel liggen, voor
'normale' prijzen beschikbaar zijn (f
3000 en minder). In Europa en Japan
gelden de argumenten dat de verdere
integratie van chipsets nog lang niet
is voltooid, terwijl ook de produktie
van HDTV beeldbuizen nog op problemen
stuit. Hoe dan ook, de aanvankelijke
prognoses zijn duidelijk veel te
optimistisch gebleken. (Uit:
Telecombrief)

SPRAAKGESTUURD OPBELLEN

Het Amerikaanse telecom-concern Nynex
heeft onlangs in White Plains in de
staat New York een proef gestart met
'voice dialing' (spraak gestuurd
opbellen). Hierbij zijn 135 abonnees
betrokken. Een enkel woord volstaat om
iemand telefonisch te bereiken.

Het onderliggende principe is
eenvoudig: voice dialing maakt gebruik
van een interactieve interface, via
welke de gebruiker namen kan toevoegen
aan een 'spraakgids'. Ingevoerde namen
kunnen langs die weg eveneens
verwijderd of gewijzigd worden. De
gebruiker staat het vrij in elke
gewenste taal de namen in te spreken.
Een computer in de telefoon centrale
herkent de naam aan de hand van een
eerder opgeslagen patroon dat bij die
naam hoort. Vervolgens wordt
automatisch het nummer gebeld dat aan
de geidentificeerde naam is gekoppeld.

Nynex beschouwt deze proef als een
eerste stap in de richting van spraak
herkenning als integrale faciliteit van
het telefoon netwerk. Het bedrijf hoopt
zowel de particuliere als de zakelijke
klant enthousiast te maken voor het
nieuwe systeem. Grootschalige
introductie van het produkt zal echter
op zich laten wachten tot de resultaten
van de proef bekend zijn. (Uit:
Telecombrief)

