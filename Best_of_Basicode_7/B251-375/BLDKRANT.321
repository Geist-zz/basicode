321, woe 16 mei '90

MIR: NOG STEEDS IMPASSE

Zolang de thermische deklaag van de
Soyuz-TM9 nog los zit kan men niet
doorgaan met de uitvoering van de vele
plannen, die men voor deze expeditie
had ontworpen. Met de komst van het
vrachtschip Progress-42 lijkt er nog
geen einde gekomen te zijn aan de
impasse. De te verwachten activiteiten
gericht op een reparatie uitstapje zijn
t.n.t. uitgebleven. Wel is men direct
begonnen met het leegtanken (brandstof
en water) en uitpakken van de Pr-42.

WAARUIT VALT IMPASSE AF TE LEIDEN?

T.n.t. kon zoiets altijd worden
afgeleid uit de opsomming van de
activiteiten: fysische en
technologische experimenten, medische
controles, onderhoud aan boord- en
leef- systemen en het werken met de
Gallar oven voor het produceren van
mono-kristallen voor halfgeleiders.

SOYUZ-TM9

Het regelen van de temperatuur a/b van
dit schip is moeilijker en om te grote
verhitting te voorkomen regelt men de
stand van het MIR complex zo, dat S-TM9
zoveel mogelijk in de schaduw van het
station zelf zit. Ook werkt men met
ventilatoren om de apparatuur a/b van
S-TM9 koel te houden. Het zo
krampachtig in die stand houden van het
complex maakt visuele en astrofysische
experimenten moeilijk of onmogelijk.
Grote aandacht wordt in deze periode
besteed aan de gevolgen van de
meteorieten stroom voor het station en
ook wordt de straling langs het station
voortdurend gemeten.

NU AL OEFENEN MET CHIBIS

Chibis is een ruimtepak, of beter een
'ruimtebroek', die zorgt voor een extra
druk op het onderlichaam. Hierdoor
wordt het bloed a.h.w. naar beneden
geperst en op deze wijze wordt het hart
gewend aan de kracht, die nodig is voor
de circulatie bij normale
zwaartekracht. Kort voor terugkeer
moeten kosmonauten, die een lange
vlucht achter de rug hebben, met deze
broek oefenen. Meestal begint men hier
enkele weken voor terugkeer mee. Met
deze Chibis wordt echter nu al
geoefend. Dit toont aan, dat de
vluchtleiding met een eerdere terugkeer
op zijn minst rekening houdt. (Het lag
in de bedoeling Solovyov en Balandin
pas tegen eind juli te laten
terugkeren.)
Chris v.d. Berg, NL-9165/A-UK3202.

GIOTTO UIT SLAAP GEWEKT

Eind februari ontving het 'Deep space
and tracking station' van NASA
eindelijk het langverwachte signaal uit
de ruimte. Dit piepje kwam uit een
uithoek van het zonnestelsel en werd
met gejuich begroet. Er bleek uit dat
de Giotto satelliet nog intact was en
gebruikt zou kunnen worden voor andere
doeleinden, na zijn succesvolle
verlopen komeet- missie. Het weksignaal
was eerder opgewekt bij ESA's Europese
Space Operation Centre (ESOC) in
Darmstadt in Duitsland en was ook via
het Deep Space Network verzonden.

Twee jaar geleden, om precies te zijn
in mei 1988, was ESOC bezig geweest met
de voorbereidingen om de satelliet te
wekken voor een nieuwe missie. Giotto
was in de slaapstand gezet in april
1986, na de spectaculaire ontmoeting
met de komeet van Halley die langs de
aarde was gesuisd. De satelliet had
verbazend goede beelden en andere
gegevens naar aarde geseind toen hij
vlak langs Halley's komeet en door zijn
staart reisde. De tocht door deze
staart van ijsblokken, gaswolken en
stof had kennelijk niet al te veel aan
de gevoelige satelliet vernield.

UREN VERSCHIL

Tussen het weksignaal vanuit Darmstadt
en de ontvangen reactie van de
satelliet in Madrid verliep ruim twee
uur. Het weksignaal bestond uit een
serie telecommando's in een logische
volgorde die via het station in Madrid
werden verzonden. Het ruimte vaartuig
bevond zich toen op een afstand van
circa 100 miljoen kilometer van de
aarde. Voor de ontvangst van de
satelliet signalen was een liefst 70
meter grote schotel antenne nodig van
het DSN. Maar de telecommando's bleken
ondanks dat goed te zijn overgekomen.
Daarmee was de telemetrie zender van de
satelliet geactiveerd, waarmee de
status van Giotto op aarde kon worden
afgelezen.

100.000 WATT ZENDER NODIG

Het radio signaal om de satelliet te
bereiken werd verzonden met een
vermogen van 100.000 watt ofwel 100 kW.
Een gigantisch vermogen, vele malen
groter dan een omroep station verzendt,
in aanmerking genomen dat het zo sterk
werd gebundeld door de enorme schotel
antenne. De terugmelding van de
satelliet was een uiterst zwak, bijna
onhoorbaar signaaltje. Deze maanden is
men verder bezig met het testen van de
verbinding en de staat van Giotto. Er
worden pogingen ondernomen om met de
satelliet zo te manoevreren dat Giotto
weer met zijn grote richtantennes in de
richting van de aarde zal wijzen.
Daarmee zal de signaal sterkte
aanzienlijk toenemen.

NIEUWE MISSIE GEPLAND

Niemand had verwacht dat de ontmoeting
met Halley's komeet zo goed zou aflopen
voor ESA's ruimte vaartuig, dat bij
British Aerospace werd gebouwd. Men
verwachtte niet dat het vaartuig de
dramatische ontmoeting zou overleven in
maart '86. Hij was bijna een jaar
daarvoor, in juli '85, afgevuurd in
Frans Guyana op de basis Kourou. Hij
legde 700 miljoen kilometer af in acht
maanden en kwam vrijwel precies op tijd
(binnen een marge van vijf seconden!)
aan bij de komeet. Hij passeerde de
kern van de komeet op bijna 600 km en
had toen een snelheid van 70 km/sec,
gelijk aan ongeveer 275.000 km per uur.
Er werden tijdens de ontmoeting niet
minder dan 12.000 inslagen gemeld!
Desondanks bleef het ruimte vaartuig
werken.

Nu de satelliet nog steeds inzetbaar
blijkt te zijn, bereidt men een nieuwe
ontmoeting met een andere komeet voor.
ESA wil dat Giotto een kijkje gaat
nemen bij de komeet van
Grigg-Skjellerup in 1992.

TELECOMMUNICATIECENTRALE IN HOTEL

PTT Telecom heeft zeer onlangs in het
Victoria Hotel in Amsterdam een
telecommunicatie centrale geplaatst die
gekoppeld is aan het hotel-frontdesk
systeem. Het Victoria Hotel is hiermee
het eerste hotel in Nederland met een
dergelijke telecommunicatie centrale.
De centrale is de hotelversie van de
VOX 6110 van PTT Telecom en heeft 400
digitale telefoon aansluitingen voor
ondermeer de gastenkamers.

MOGELIJKHEDEN

Het systeem biedt vergaande
faciliteiten voor zowel de hotelgast
als het hotelmanagement. De gast van
het hotel kan, naast de uitgebreide
mogelijkheden tot het telefoneren vanaf
de kamer, met EEN druk op een knop een
groot aantal diensten van het hotel
vragen. Met het oog op de vele
nationaliteiten van de hotelgasten zijn
de verschillende diensten op de toetsen
weergegeven door middel van
pictogrammen. De opgeroepen service-
afdeling kan op een display
ogenblikkelijk een aantal gegevens van
de client zien en aan de hand daarvan
een op de persoon toegesneden bediening
geven, bijvoorbeeld de taal waarin hij
of zij moet worden aangesproken.
Bovendien zijn voor de gast
faciliteiten beschikbaar als het niet
storen, het aannemen van boodschappen
bij afwezigheid of een wek-service. Al
deze diensten kunnen op uiterst
eenvoudige wijze, vaak door EEN
handeling, worden gebruikt.

Voor het hotelmanagement biedt het
nieuwe systeem grote voordelen op het
gebied van gasten- en kamer-
registratie en een complete kosten-
registratie per gast. Bovendien kent
het systeem een koppeling met oproep-
apparatuur, waardoor het hotelpersoneel
altijd en snel bereikbaar is.

Het hotel-frontdesk systeem waaraan de
telecommunicatie centrale in het
Victoria Hotel is gekoppeld, is een
computer van Nixdorf. Overigens is de
speciale centrale te koppelen aan
vrijwel elk hotel-frontdesk systeem.

DELFTS BLAUW

Van het in Beeldkrant 262 beschreven
probleem, dat ptt telecom bij het
overzetten van 6000 Delftse abonnee's
op een nieuwe System-12 centrale van
Alcatel het aantal officieuze
kostentellers (veelal in
studentenhuizen) schromelijk had
onderschat en daardoor nog enkele dagen
bezig is geweest met het verwisselen
van printplaten in de centrale, heeft
men gelukkig geleerd. Middels een
aanschrijven hoopt men een herhaling
eind '90 te voorkomen als dan zo'n
15.000 nummers worden overgezet. Dat
het kostentel- aspect bij ptt telecom
verder ook een onderbelicht onderwerp
was/is bleek/blijkt niet alleen hieruit
maar bijvoorbeeld ook uit de folders
van de Primafoon. Tikkers staan er niet
in, wel toestellen zoals de 'Palermo'
'welke u precies kan vertellen hoelang
een gesprek heeft geduurd', alsof dat
iets over de kosten zegt...

Wat betreft die kosten is ptt telecom
ook -deels- gezwicht voor het gestelde
in Beeldkrant 311, dat de regionale
inbelpunten van Telepad-2 vervangen
zouden worden door een 06-7 nummer met
een constant tarief van 3 ct/min. Via
de nieuws rubriek in Girotel was
duidelijk de geur van een opgedrongen
tarief waarneembaar. De Postbank stelde
immers graag iedereen ervan in kennis
dat Girotel 's avonds maar voor 15 cent
per 10 minuten (1,5 ct/min) bereikbaar
zou zijn en derhalve niet zoveel kost,
een verdubbeling van die kosten valt
dan zwaar. De Postbank speelde
vervolgens open kaart en vermeldde
publiekelijk het antwoord van ptt
telecom op haar vraag of het gesplitste
tarief bleef bestaan: 'De invoering van
de 06-7 toegangs nummers voor de
Telepad diensten verandert niets aan de
tarieven in het telefoonnet of
datanet', onder vermelding van naam en
telefoonnummer van de chef productgroep
Datanet-1...

In ieder geval werden de regionale
nummers niet per 1 mei opgedoekt, ze
zijn nog steeds operationeel, ook ging
ptt telecom overstag door voor het 06-7
nummer gewoon het basis tarief te
rekenen. Een vos verliest misschien wel
een QUAST-pet maar niet zomaar zijn
streken, en zo is ptt telecom nog
steeds enorm dol op de speciale
faciliteiten die de 06-centrale heeft,
met name het geven van -willekeurige-
telpulsen. Netjes uitloggen middels
'9#' of '*90#' wordt, direct na het
geven van de melding dat de verbinding
wordt verbroken, beloond met een extra
telpuls...
[WOEF]

FOUT IN FREKWENTIE BALLONVOSSEJACHT

In het bericht over de Hobbyscoop
Ballonvossejacht is een storende fout
geslopen. Als frekwentie van de vos
wordt een foutieve D-frekwentie
opgegeven. Net als andere jaren zal de
wiebeltoon van de vos te horen zijn op
145.375 MHz, De vos zal op die
frekwentie ook zelf zijn positie
doorgeven, zodat iedereen in Nederland
weet boven welk deel van het land de
weerballon zweeft en of het de moeite
is om uit te rukken.

