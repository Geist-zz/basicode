295, maa 19 feb '90

CODE3 (DEEL 1)

Sinds enige tijd is er een uitgebreid
computerprogramma op de markt waarmee
allerlei radiosignalen gedecodeerd
kunnen worden. Dit programma, genaamd
'CODE3', en de bijbehorende hardware
werden voor Hobbyscoop uitvoerig getest
door Pieter Vijlbrief. Hier volgt het
eerste deel van zijn verslag.

PIEPJES OP DE RADIO ONTCIJFEREN

Als je zo op de diverse golflengten,
die op een radiotoestel te ontvangen
zijn, luistert, hoor je, behalve
verstaanbare of onverstaanbare spraak
of muziek ook heel veel andere
signalen. Speciaal voor mensen die
nieuwsgierig zijn aangelegd en graag
alles willen ontraadselen is er nu een
programma te koop voor een personal
computer, werkend onder MS-DOS V2.0 of
hoger, met twee diskdrives of een
harddisk, die het mogelijk maakt
allerlei anders 'onleesbare' signalen
nu wel leesbaar te maken.

HET CODE3 PROGRAMMA

HOKA ELECTRONIC in Oude Pekela brengt
het CODE3 programma in de handel voor
de niet onaanzienlijke som van f
895.--, het tussenschakelkastje
inbegrepen. Er zijn extra uitbreidingen
bij te verkrijgen, o.a. een
oscilloscoop optie, die nog eens f
50.-- moet kosten en er is ook een
optie om signalen volgens het systeem
'Piccolo mark 6' te ontvangen. Het
lijkt verschrikkelijk duur. Maar we
zullen spoedig zien, dat dit niet zo
is, namelijk als we het programma
vergelijken met soortgelijke produkten,
die vaak zelfs minder presteren dan dit
software pakket.

WAT DOET CODE3 ?

Met behulp van dit programma en een
goede communicatie-ontvanger kan een PC
nu op het scherm en op een aangesloten
printer allerlei signalen leesbaar
maken. Daartoe wordt het meegeleverde
apparaatje, de converter, tussen de
radio (koptelefoon- of recorderuitgang)
en de RS-232 poort van de computer
aangesloten. Dan kunnen, om met een
eenvoudig voorbeeld te beginnen, de
talloze morse-signalen, waarvan we
allemaal wel eens gehoord hebben, door
dit programma in leesbaar schrift
worden omgezet. Maar ook andere
signalen, o.a. telex, met inbegrip van
allerlei ingewikkelde systemen, kunnen
worden meegelezen. En er is nog meer:

OOK PLAATJES WORDEN ZICHTBAAR

Het programma heeft ook de mogelijkheid
de over de radio uitgezonden persfoto's
en weerkaarten zichtbaar te maken,
zowel op het scherm als op de printer.
Sommige programma's hebben speciale
dure video-kaarten en monitoren
daarvoor nodig. Dit programma doet het
op een normale monitor, zodat de dure
extra's niet meer behoeven te worden
bijgekocht. In dat licht bezien, is dit
programma spotgoedkoop. De grijstinten
worden, net als in de krant, als
puntjespatronen (rasters) weergegeven.

VERBETERD FAX PROGRAMMA

In de nieuwe versie 3.6 is ook voorzien
in het automatisch synchroniseren van
zowel meteo-fax als persfoto's, waarbij
het programma zelf een stukje 'wit'
tussen de foto's opneemt, waardoor bij
het uitprinten de plaatjes netjes op
het papier komen. Ook kan men nu een in
de lengterichting extra groot beeld
afbeelden, waardoor, speciaal op
meteokaarten, de details beter tot hun
recht komen. Door deze extra
mogelijkheden wordt het programma nog
meer bruikbaar dan het al was. De
beelden zijn nog niet goed naar disk
weg te schrijven, maar daar wordt nog
aan gewerkt. Het accent ligt nu vooral
op het uitprinten, hetgeen door het
rasterpatroon heel goed gaat.

HULPSCHERMEN

Tijdens het gebruik van dit uitgebreide
programma zal men dikwijls behoefte
hebben om de handleidingen voor de
diverse routines te raadplegen. Door
het eenvoudig intoetsen van een
vraagteken is het vanaf versie 3.6
mogelijk de bij de routine behorende
gegevens op het scherm zichtbaar te
maken. Een in de praktijk heel handig
gebleken mogelijkheid!

VERGELIJKING MET ANDERE SYSTEMEN

Voor de decodering van morse en telex
signalen zijn er ook complete apparaten
in de handel, die tussen ontvanger en
beeldscherm worden aangesloten en dan
ook deze signalen leesbaar maken,
zonder gebruik te maken van een PC.
Maar deze toestellen kosten al gauw
zo'n f 3500.-- en meer. Als men toch al
een PC heeft, komt men met CODE3 een
stuk voordeliger uit en bovendien bevat
het ook veel meer mogelijkheden. Het
programma wordt nog steeds uitgebreid
en de updates zijn de eerste zes
maanden na aanschaf van het programma
gratis te verkrijgen! Daarna moet er
een vergoeding voor worden betaald.

DE CONVERTER

Het kastje dat tussen de ontvanger en
de computer moet worden geschakeld is
gemaakt volgens het Phase Locked Loop
systeem (PLL) met een centerfrekwentie
van 1750 Hz. Daardoor is het veel
flexibeler dan een z.g.
filterconverter. De ontvangst van de
diverse telex-achtige signalen is in de
meeste gevallen uitstekend. Alle
instellingen worden softwarematig, dus
via de computer, gedaan, vaak zelfs
automatisch. Zelfs als de ontvanger
iets verloopt, wordt dat door de
converter gecompenseerd. Alleen bij
sterke storingen door andere stations
gaat het fout.

MORSE SIGNALEN

Zoals we eerder al aangaven, zijn de
morse piepjes met behulp van dit
programma ook leesbaar te maken.
Gelukkig heeft men daarvoor een lagere
toonfrekwentie (800 Hz) gekozen dan de
bovengenoemde 1750 Hz. De meeste
communicatie ontvangers geven in de
stand 'CW' (of morse) de signalen met
deze lagere toon weer. Hiermee is in
dit programma rekening gehouden. Het
signaal moet wel van de hoofdtelefoon-
of luidsprekeruitgang worden afgenomen,
want het moet wat sterker zijn dan voor
de andere 'modes'. Een zwak punt bij de
ontvangst van morse is, dat de signalen
lang niet allemaal perfekt worden
uitgezonden. En foutcorrectie ontbreekt
natuurlijk geheel. Het gevolg is, dat
de ontvangst van morsesignalen, zoals
trouwens bij elk apparaat dat deze
signalen kan ontcijferen, gebrekkig is.
Maar het werkt in veel gevallen
voldoende goed.

Er zitten een paar kleine foutjes in
het programma: de apostrofe ('= .----.)
wordt afgebeeld als het aanhalingsteken
(.-..-.), dat zelf echter niet herkend
wordt. En ook de openings- en
sluitingshaakjes worden (alleen bij
morsesignalen) niet helemaal correct
gedecodeerd. Maar daar valt mee te
leven, daar deze tekens in morse zelden
worden gebruikt.

UITGEBREIDE BESCHRIJVING

Om helemaal op de techniek van digitale
beeldoverdracht in te gaan, biedt de
Beeldkrant niet voldoende ruimte.
Daarvoor verwijzen wij naar de
uitvoerige artikelen in RAM van de hand
van Willem Bos, die dit programma en
ook de andere systemen grondig aan de
tand heeft gevoeld. Een uitvoerige test
van CODE3 is te lezen in RAM 107 en 108
(december 1989 en januari 1990) en een
samenvatting van de diverse digitale
(o.a. telex) systemen, naar aanleiding
van de test van een ouder hardware
systeem, staat in RAM 98, 99 en 100
(februari tot april 1989), die allen
nog voor f 6.-- per nummer op postgiro
1598540 t.n.v. Radio Amateur Magazine
B.V. te Zandvoort zijn na te bestellen.

Tot zover deel 1 van Pieter Vijlbriefs
beschouwing over het CODE3 programma.
In Beeldkrant 296 volgt deel 2.

CENTRAAL NUMMER VOOR COMNET

ComNet in Papendrecht, een van de
grootste Videotext aanbieders in
Nederland, krijgt een centraal nummer:
078-159900. De club, die 40.000 leden
heeft, is aanbieder van interactieve
informatie-, teleshopping en
conversatie diensten. Men kan met
behulp van een modem een videotex
terminal verbinding krijgen, waarbij
een deel openbaar is maar voor meer
gedetailleerde kennis moet worden
betaald. ComNet bestaat nu drie jaar.
Het systeem kwam onlangs in Hobbyscoop
ter sprake omdat het de tussenschakel
vormt bij radarbeelden die Meteo
Consult uit Wageningen verschaft aan
belangstellenden die regenbuien boven
Nederland willen zien of volgen. Een
'animatie' programma, ontwikkeld bij
Meteo Consult, is ook in Papendrecht te
downloaden, evenals de actuele neerslag
situatie boven Nederland (in kaartvorm,
bruikbaar voor dit programma), tot op
een kwartier nauwkeurig.

MSX-SYSTEEM BIJ POLITIE

Twee politieagenten uit Veendam hebben
een computer- programma geschreven dat
geschikt is voor registratie van
calamiteiten waarbij de politie wordt
geroepen. Het systeem, dat werkt op een
simpele MSX-computer, geeft ook aan wat
de politie moet doen bij
bankovervallen, vliegrampen, branden en
andere voorvallen waarbij de politie
betrokken wordt. Het systeem zou vooral
bruikbaar zijn bij de wat kleinere
politiekorpsen die niet over de meest
geavanceerde apparatuur beschikken.
(Uit: Computable)

BASISONDERWIJS KRIJGT PHILIPS PC'S

Philips heeft de order voor levering
van PC's aan het basis- en speciaal
onderwijs in de wacht gesleept. Philips
gaat voor tachtig miljoen gulden 27.500
PC's leveren aan het basis- en speciaal
onderwijs.

De invoering van de computer in het
basis- en speciaal onderwijs staat
bekend als het Comenius project. De
kritiek op de keus van de vorige
minister Deetman voor PC's met een
Intel processor heeft niet verhinderd
dat 9.300 van de 9.500 scholen aan het
project willen deelnemen. Na uitvoering
zal er 1 PC zijn per 60 leerlingen.
(Uit: PC+)

TREINREIS RIS

De Radio Interesse Stam (RIS) is een
onderdeel van Scouting Nederland. Ze
bestaat uit een groep van ruim honderd
scouts die geinteresseerd zijn in en
zich bezig houden met elektronika en
kommunikatie.

Een 15-tal RIS-leden zal op zaterdag 24
februari a.s. per trein het gehele land
doorkruisen. Natuurlijk gaat de diverse
apparatuur voor 2 meter en 70
centimeter mee. Vanuit de trein zal
gewerkt worden onder de roepnamen
PA3EKI en PA3FBO. Elke verbinding wordt
bevestigd met een speciale QSL-kaart.
Voor de aktiviteit is toestemming
gegeven door de Nederlandse Spoorwegen.
Alle QSL-kaarten zullen dan ook
'geknipt' zijn door de dienstdoende
conducteur.

REISSCHEMA

Het reisschema ziet er als volgt uit:

Rotterdam   6.31  Utrecht       7.22
Zwolle      8.20  Leeuwarden    9.20
Groningen  10.37  Zwolle       11.49
Arnhem     12.50  Nijmegen     13.24
Venlo      14.19  Roermond     15.02
Den Bosch  16.01  Amsterdam    17.26
Leiden     18.00  Roosendaal   19.25
Tilburg    20.09  Geldermalsen 21.21
Dordrecht  22.30

Alle tijden zijn vertrektijden. Tijden
onder voorbehoud van het missen van een
aansluiting.

U kunt de scouts vinden op of rond de
frequenties 144.290 (usb), 145.525 en
431.550 mhz. (Uit: RTTY-bulletin
PI4VRZ/A, 20-1-1990)

