327, woe 30 mei '90

MODULE-T (KRISTALL)

Men is toch van plan deze enorme
technische module te lanceren en wel op
31 mei 1990. Om een koppeling van
Kristall aan de voorste axiale
koppelpoort van het ruimte station MIR
mogelijk te maken moest het schip
Soyuz-TM9 worden overgezet van die
poort naar de Kvant-1 achterste poort.
Men heeft hier dus niet van afgezien en
het risico van problemen met de
loszittende thermische flappen toch
genomen. Dat het goed was gegaan bleek
uit radioverkeer maandagavond toen het
schip Kosmonavt Yuriy Gagarin de
kosmonauten feliciteerde. De rondvlucht
van de S-TM9 vond plaats lang voordat
MIR binnen ons bereik was. De operatie
werd door enkele in Oost-Siberie
gelegen volgstations gecontroleerd. Ook
buiten ons bereik is het vrachtschip
Progress-42 los gekoppeld en in de
aardse atmosfeer verbrand.

RADIOVERKEER

Het intensieve radioverkeer van de
laatste dagen gaf veel aanwijzingen
over die operaties, maar het lukte niet
daaruit nauwkeurige tijdstippen af te
leiden. Even veerde jullie scribent op
toen hij de avond van 27 mei Solovyov
over 'die Hollander' hoorde spreken.
Solovyov had het niet over jullie
scribent, maar over de 'vliegende
Hollander' waarmee hij doelde op de
Salyut-7, het oude onbemande en op haar
ondergang afstevenende ruimte station.
Sal-7 was dicht in de buurt van MIR, de
'footprints' vielen zo goed als samen.
De kosmonauten kregen het verzoek uit
te kijken naar Sal-7 maar hebben de
'vliegende Hollander' niet waargenomen.
Helaas is de periode waarin beide
objecten in de avonduren konden worden
gezien weer voorbij. Dus ook Kristall
zullen we niet kunnen zien, maar via de
VHF en UHF wel kunnen horen: na de
lancering op 31 mei. TLM baken op ong.
166.140 mc en Dopplershift baken op
922.755 mc.

Kristall zal vermoedelijk op 6 juni
vastmaken aan het MIR station. Gezien
de ervaringen met Kvant-1 in april 1987
en Module-D (Kvant-2) in dec. 1989 een
interessante, maar wat riskante
operatie! (aldus Chris van den Berg)

LANCERING SPACE SHUTTLE UITGESTELD

De lancering van het Amerikaanse
ruimteveer Columbia, die vanmorgen om
ca. 7.30 uur had moeten plaatsvinden,
is afgelast. De oorzaak hiervan is een
lek in (waarschijnlijk) de grote tank
(External Tank), waardoor het zeer
brandbare waterstofgas vrijkwam.

Voordat bekend is geworden waar de
oorzaak van het lek in gelegen is,
willen de NASA officials geen nieuwe
lanceer datum bekend maken. Naar
verwachting zal het echter zeker niet
voor vrijdag 1 juni zijn.

ASTRO-1

Aan boord van de Columbia bevindt zich
de Astro-1 sterrenwacht. Deze
sterrenwacht bestaat uit een drietal
ultraviolet (UV) telescopen en een
rontgen telescoop. Met de UV telescopen
zal onderzoek worden gedaan aan onder
andere quasars, witte dwergen en
neutronen sterren. Hiervan zullen de
spectra worden bepaald, zodat kan
worden bekeken welke elementen erin
voorkomen, en er zal worden onderzocht
in hoeverre de straling ervan
gepolariseerd wordt door stof tussen de
objekten en de Aarde in. Hierdoor zal
meer bekend worden over de
samenstelling van het interstellaire
stof. In rontgenstraling zullen ook
quasars en kernen van actieve melkweg
stelsels worden bekeken. Verder zal
gezocht worden naar restanten van jonge
supernova's.

Astro-1 zal in het laadruim van de
shuttle blijven en bediend worden door
de astronauten Durrance, Parise,
Hoffman en Parker. De rest van de crew,
Brand, Gardner en Lounge, zal zich
vooral met de shuttle zelf bezig
houden. De crew van zeven personen is
de grootste sinds de ramp met de
Challenger op 28 januari 1986.

SAREX

De crew zal zich niet alleen met
astronomisch onderzoek bezighouden.
Astronaut Ron Parise, WA4SIR, zal ook
het Shuttle Amateur Radio EXperiment
(SAREX) bedienen. Dit bestaat uit o.a.
een zender/ ontvanger op de twee-meter
band van de FM en een packet radio
station. De Columbia komt helaas
nauwelijks binnen het bereik van
Nederland (de baanhelling is 28,5
graden). De belangstelling van de crew
is niet alleen op radio zendamateurs
gericht: er zal ook geprobeerd worden
kontakt te leggen met de kosmonauten
aan boord van MIR.

De vlucht van Columbia (STS-35) zal 9
tot 11 dagen duren en eindigen op de
basis Edwards in Californie. De
toekomst van het Astro observatorium is
zeer onzeker. Oorspronkelijk was twee
jaar na de eerste vlucht een tweede
gepland, maar op het nieuwe lanceer
schema, tot 1995, wordt hier geen
melding van gemaakt... (met dank aan
Yvo Krijgsman)

ROSAT

Morgen (donderdag 31 mei) zal, wanneer
alles volgens plan verloopt, vanaf een
lanceer platform op Cape Canaveral een
Delta II raket worden gelanceerd, met
aan boord de RoSat. Dit is een van de
grootste rontgen satellieten die ooit
zijn ontworpen. Hij is gebouwd door de
Westduitse firma Dornier, in
samenwerking met het Max Planck
Instituut (voor de telescoop). De
satelliet is 4,75 meter lang, 2,25
meter breed, 4,38 meter hoog en weegt
2570 kg. Oorspronkelijk zou hij al
gelanceerd moeten zijn, maar hij werd
een van de vele slachtoffers van de
Challenger ramp in 1986.

STERRENCATALOGUS

De satelliet moet in een cirkelvormige
baan op 475 km hoogte komen, met een
inclinatie van 57 graden (ook over ons
land dus). Hij zal in een half jaar een
catalogus van naar verwachting
honderdduizend rontgen bronnen
opleveren, en zal dus voor de rontgen
sterrenkunde zijn wat IRAS was voor de
infrarood sterrenkunde.

RoSat zal zoveel mogelijk nieuwe
rontgenbronnen in kaart gaan brengen.
Daarnaast echter zullen ook
interessante oude bronnen opnieuw en in
detail bekeken worden. De satelliet is
namelijk duizend maal gevoeliger dan al
zijn voorgangers! (Met dank aan Yvo
Krijgsman)

GROTE GASWOLK BIJ JUPITER ONTDEKT

Astronomen van de Universiteit van
Boston hebben een gigantische gaswolk
ontdekt, die zich van Jupiter uitstrekt
tot ver in de interplanetaire ruimte.
De nevel bestaat uit natrium atomen en
heeft een lengte van wel 32 miljoen
kilometer, aldus prof. Mendillo, die
het fenomeen waarnam met de telescoop
van het grote McDonald observatorium in
Texas. De atomen zijn waarschijnlijk
afkomstig van vulkaan uitbarstingen op
Io, een van de manen van Jupiter, en
worden door de ionen in het magneetveld
van de planeet de ruimte ingestuwd.
Volgens Mendillo is het de grootste
structuur in ons zonnestelsel. (Uit:
NOS Teletekst)

WORDPERFECT ONTDEKT DE MUIS

WordPerfect, een van de populairste
tekstverwerkers ter wereld, heeft trots
de nieuwste, grafische versie ten doop
gehouden. Het is een Nederlands pakket,
versie 5.1, met meer mogelijkheden dan
ooit, onder andere voor het maken van
formules, tabellen en het rekenen zoals
in een spreadsheet. Omdat het bedienen
van een dergelijk programma een hele
klus is heeft WordPerfect de muis
'ontdekt', om de zaak in goede banen te
leiden. Toets combinaties van het type
Ctrl-Alt-Shift-F2 zijn nog steeds
aanwezig, dus voor WP-verslaafden is er
alle kans om door te gaan op de oude
weg, maar alras zal men ontdekken dat
klikken met een muis veel sneller en
intuitiever gaat.

MEER SYSTEEM-EISEN

Behalve een normaal werkgeheugen is er
voor WP 5.1 liefst wel een harde schijf
nodig. Alleen al de helpfunctie neemt
wel zo'n 100 K in beslag in het nieuwe,
sterk uitgebreide programma. Maar wil
men profiteren van de nieuwe features
van het programma, dan zal het
duidelijk zijn dat er een muis nodig is
en liefst ook een betere display-mode.
VGA is ideaal, maar EGA zal het ook
heel goed doen. Er zijn veel
aanpassingen in het programma aan
allerlei standaarden, zowel wat de
monitor en grafische kaart betreft als
de soort muis.

GEEN UITSTEL VOOR STAART

Zonder muis ging het ook niet langer
omdat tal van grafische mogelijkheden
in bijv. DrawPerfect kunnen worden
overgezet naar het tekstprogramma. Ook
boort men met de nieuwe aanpak nieuwe
gebruikers aan, die niet gewend zijn
aan die eindeloze rijen macro's en
toetsen combinaties, die moeilijk te
onthouden zijn, maar eenvoudig met de
muis opgroeien. In Amerika is het
nieuwe pakket dan ook, volgens WP
zeggen, een geweldig (financieel)
succes.

UPDATES

Er is een soepele update-regeling voor
geregistreerde gebruikers. Wie een 4.1
(laatste kans), 4.2 of 5.0 versie heeft
kan voor f 300,- een Engelse versie op
de kop tikken. Een Nederlandse update
(met overigens wat extra opties) kost f
500,- en een nieuw pakket f 1695,-. Er
komt nu ook een nieuwe Macintosh versie
van WP. Die zal -in navolging van deze-
vermoedelijk ECHT muis georienteerd
zijn en de Macintosh waardig. De eerste
versie leek meer op een 'vertaalde'
PC-versie die de Mac geen recht deed.

HCC NIEUWSBRIEF JUNI

In het juni nummer van de HCC
Nieuwsbrief wordt uitgebreid aandacht
besteed aan 'de andere computer'. Met
deze term wordt aangegeven dat de
redactie deze maand even geen aandacht
besteedt aan de PC-wereld. Daarentegen
wel aan MSX (insteekkaart PC) en Atari,
met name emulatoren om de Atari als
MS-DOS computer of Macintosh te laten
werken. Voorts aan het geintegreerde
pakket AppleWorks, de IIgs en het
programma 'Professional Composer' voor
de MacIntosh. Men beschrijft de opkomst
en ondergang van de ZX Spectrum,
terwijl voor de Sharp een kasboek
programma wordt behandeld. Voor Amiga
gaat het over Digital Video effects en
de Luxe Video, dus over fraaie
plaatjes.
De HCC Nieuwsbrief wordt aan alle leden
van de HCC toegestuurd. Niet-leden
kunnen het blad in de winkel kopen voor
f 6,00.

