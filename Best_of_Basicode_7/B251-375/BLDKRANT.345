345, maa 24 sep '90

NIKKEL-CADMIUM ACCU'S - Deel 2

Vorige week zonden we het eerste deel
uit van een uitgebreid artikel over
NiCd accu's. Vandaag het tweede en
laatste deel, ook weer bewerkt voor de
Beeldkrant door Andries Pals.

TE VERHELPEN DEFECTEN

Nu we alle blijvende defecten van
Nikkel Cadmium accu's behandeld hebben,
komen we toe aan de defecten welke te
verhelpen zijn, al is het soms niet
voor 100%.

Nikkel Cadmium accu's hebben het
psychologische nadeel dat ze uiterlijk
sterk lijken op de normale kool/zink
batterijen, de alom bekende niet
oplaadbare zaklantaarn en radio
batterijen. Men is gewend deze zeer
voorzichtig te behandelen en er zuinig
stroom aan te onttrekken. Onwillekeurig
behandelt men de NiCd accu's ook zo, en
dat is nu net verkeerd.

ONJUISTE TOEPASSINGEN

Een NiCd accu is op z'n best als hij
hard moet werken. Al die toepassingen
waarbij hij onderworpen is aan een
constante druppel lading, sporadisch
gebruik, het leveren van kleine
stroompjes en het weer laden voordat
hij helemaal leeg is, zijn eigenlijk
toepassingen die ongeschikt zijn voor
deze soort accu's. Dat ze toch voor
zulke toepassingen gebruikt worden ligt
daaraan, dat er geen vergelijkbaar accu
systeem qua prijs en prestatie te koop
is en men de nadelen dan maar op de
koop toe neemt.

Vaak kan echter de gebruiker, zeker na
het voorgaande gelezen te hebben, met
enig nadenken verbetering in het leven
van zijn accu's brengen, met als
beloning een verveelvoudiging van het
aantal bedrijfsjaren en geen ergernis
meer over storingen aan de dure accu's.

TIJDELIJKE STORINGEN

De meeste storingen aan NiCd accu's
zijn niet permanent. Dit soort
storingen zal bij een bepaalde
behandeling van de accu weer
verdwijnen. We beweren niet teveel als
we zeggen dat zeker 60% van de
weggeworpen accu's ten onrechte in de
afvalbak zijn verdwenen. Zij zijn
daarin verdwenen omdat zij een van de
volgende vier fouten vertoonden:

a. Schijnbaar capaciteits verlies
b. Geheugen-effect
c. Hoogohmige kortsluiting en/of
   hoge inwendige lekstroom
d. Laagohmige kortsluiting

We zullen ervan afzien bovengenoemde
storings mogelijkheden punt voor punt
af te werken, aangezien aan alle vier
dezelfde oorzaak ten grondslag ligt,
namelijk de manier van neerslaan van
het metallisch cadmium.

WAT GEBEURT ER?

We wisten al dat de negatieve plaat uit
cadmium bestaat en is opgenomen in een
lap roestarm staalgaas. Nu is dat
cadmium tijdens de fabricage als een
laag metaalpoeder tussen de mazen van
het gaas geplet, zodanig dat er een
glad oppervlak verkregen werd.
Tijdens het ontladen wordt dit
metallisch cadmium omgezet in cadmium
hydroxide; tijdens het laden vormt dat
weer metallisch cadmium.

TWEE KRISTAL-STRUCTUREN

Nu zal een beroeps chemicus van het
volgende misschien gruwen, maar wij
geloven toch dat we er aardig mee in de
buurt zitten. Het feit ligt er namelijk
dat metallisch cadmium twee
verschillende kristal structuren kent,
namelijk de kubische en de hexagonale
kristal structuur. Voor de werking van
de accu is de kubische kristal
structuur beter; dat cadmium is
chemisch iets actiever, het biedt meer
te oxyderen oppervlakte aan en slaat
gladder neer. Probleem is echter dat
het cadmium van nature liever neerslaat
in de hexagonale kristalvorm. De
tegenkracht om dit te verhinderen wordt
gevormd door het electrisch veld tussen
de platen.

ELECTRISCH VELD

Nu is dit electrisch veld nooit
homogeen. Uit de aard van de
constructie van de accu volgt dat de
afstand tussen de platen op de ene plek
kleiner is dan op de andere. Hoe
kleiner die afstand, des te groter is
de veldsterkte. Als een geheel ontladen
accu weer geladen wordt, dan wordt het
metallisch cadmium het eerst
teruggewonnen uit de cadmium hydroxide
op de plaatsen met de hoogste
veldsterkte. Populair gezegd begint het
laadproces altijd op dezelfde plaats op
de platen.

Gedurende het laadproces worden de
plekken metallisch cadmium steeds
groter tot alle cadmium hydroxide is
omgezet en de accu volgeladen is. Het
aldus gevormde cadmium heeft onder
invloed van het electrisch veld de
gewenste kubische kristal structuur
gekregen.

CADMIUM GROTENDEELS ONGEBRUIKT

Stel nu dat we nooit en te nimmer de
accu geheel ontladen, maar bijv. tot
25%, wat in nauwkeurig beheerste
systemen voorkomt. Het gevolg is dat
door de verschillende afstanden tussen
de platen altijd hetzelfde cadmium aan
de reactie deelneemt en de andere 75%
ongebruikt blijft. Ogenschijnlijk
blijft die 75% onberoerd en in de vorm
aanwezig waarin ze gebracht werd
tijdens de eerste volle lading, maar
dat is helaas niet het geval.

Het mechanisme dat veroorzaakt dat het
in rust gebleven cadmium geheel of
gedeeltelijk de hexagonale kristal
structuur aanneemt, is niet voor 100%
bekend. Maar het is waarschijnlijk een
combinatie van enerzijds het neerslaan
van de, in het electrolyt in oplossing
gegane, cadmium ionen op de negatieve
plaat en anderzijds spontane overgang
van het cadmium van de ene
kristallisatie vorm in de andere,
vooral bij hogere (opslag)
temperaturen.

GEHEUGEN-EFFECT

Nu we de kennis hebben omtrent de
verschillende kristallisatie structuren
van het cadmium, hebben we meteen de
oorzaak te pakken van drie bekende
storingen van nikkel cadmium accu's.

De eerste is het 'geheugen effect': een
NiCd accu die nooit verder dan tot een
bepaalde diepte ontladen wordt, kan ook
niet meer de volle ontlading leveren
als daar een keer om gevraagd wordt. In
werkelijkheid komt die volle lading er
wel uit, maar bij een veel lagere
klemspanning, welke wordt veroorzaakt
door de hogere inwendige weerstand van
de accu of door de lagere chemische
activiteit van het hexagonale cadmium.

In de apparatuur die gevoelig is voor
de hoogte van de geleverde
klemspanning, is het geheugen effect
natuurlijk een hoogst hinderlijke
eigenschap en een reden om de accu's te
vervangen. De nieuw geplaatste accu's
zullen echter na een tijdje hetzelfde
patroon volgen en een nieuwe bron van
misnoegen over de nikkel cadmium is
ontstaan.

ANDERE PROBLEMEN

Het aanwezig zijn van het cadmium in de
hexagonale kristalvorm geeft nog meer
problemen; bijv. accu's die in
noodsystemen onder een constante
druppel lading staan laten het afweten
zodra ze in aktie moeten komen; accu's
die zeer lang opgeslagen zijn geweest
moeten eerst 3 maal geladen en ontladen
worden voordat ze redelijk
functioneren, wat weer twijfel oproept
over hun betrouwbaarheid.

EIGEN SCHULD!

Over al deze storingen kunnen we kort
zijn: de schuld ligt bij de gebruiker.

Nikkel Cadmium accu's moeten voordat ze
worden geladen geheel ontladen zijn.
Dan kan er geen geheugen effect
optreden. En nikkel cadmium accu's zijn
in principe ongeschikt als noodaccu
onder druppellading. Wil men ze in deze
toepassing succesvol gebruiken, dan
moet men ze regelmatig ontladen en weer
laden.

Het gevoel van onbetrouwbaarheid dat
men krijgt als men splinternieuwe
accu's al min of meer tot leven moet
brengen, is volkomen ten onrechte. De
accu zal bij juiste behandeling zeker
10 jaar meegaan.

INWENDIGE KORTSLUITING

Wat de inwendige kortsluitingen
betreft, ook deze ontstaan alleen in te
voorzichtig gebruikte accu's. De
inwendige sluitingen kunnen we in twee
soorten verdelen: hoog-ohmige en
laag-ohmige kortsluitingen.

HOOG-OHMIG

Een hoog-ohmige kortsluiting is van
buiten slechts via een omweg te
constateren. Beide soorten sluitingen
worden veroorzaakt door aangroeisels op
de negatieve plaat van ruw neergeslagen
hexagonaal gekristalliseerd cadmium.
Deze aangroeisels prikken door de
separator heen en maken sluiting met de
positieve plaat.

Een hoog-ohmige sluiting treedt pas op
tijdens het laden, zeker als dat laden
met een te kleine laadstroom gebeurt.
Begint men een accu met deze fout te
laden, dan lijkt alles normaal te gaan.
Hij krijgt de normale laadspanning van
1.25 V plus de spanningsval over de
inwendige weerstand. Wat men echter
niet ziet is dat op een moment tijdens
het laadproces een aangroeisel zo groot
geworden is dat het contact maakt met
de positieve plaat en zo de laadstroom
kortsluit. De accu wordt daardoor niet
meer verder geladen, de laadstroom gaat
door het aangroeisel. Een attente
gebruiker zal dit kunnen bemerken
doordat de bijbehorende klemspanning
van 1.33 - 1.35 V niet wordt bereikt.
Koppelt men de lader los, dan werkt de
accu normaal, alleen hij is veel te
vroeg leeg; de capaciteit is schijnbaar
verminderd.

Hoe kan het nu dat de accu na het laden
normaal werkt en dat men niets van de
kortsluiting merkt? Dit komt doordat,
zodra de lader losgekoppeld wordt, de
ontlaad stroom van de accu, die nu niet
meer wordt tegengewerkt door de
klemspanning van de lader, door het
aangroeisel gaat lopen. Deze kortsluit
stroom is groot genoeg om in een tel
het aangroeisel weg te smelten.

LAAG-OHMIG

De laag-ohmige sluiting ontstaat
doordat een aangroeisel de separator
doorboort en kortsluiting maakt, als de
accu ongeladen is. Bijvoorbeeld als de
lading door langdurige opslag door de
lekstroom is weggelopen. Nu is er geen
energie meer in de accu om het
aangroeisel weg te smelten en de stroom
van de lader is er niet toe in staat.
De accu is volkomen 'dood' en reageert
als een stuk koperdraad. Men moet er op
rekenen dat een geladen NiCd accu
ongeveer in 3 maanden zijn lading
kwijtraakt door de inwendige lekstroom.

TIPS

Overweegt u om accu's aan te schaffen
voor uw flitser, rekenmachine of andere
apparatuur die maar af en toe gebruikt
wordt, doe het niet! Het brengt alleen
maar ergernis met zich mee. Men is er
nooit zeker van hoeveel lading er nog
in de accu's zit. De moderne alkaline
batterijen geven meer voldoening in
zo'n toepassing.

Ook bij apparaten die na gebruik in een
houder (lader) worden gehangen,
waardoor de accu's automatisch weer
worden geladen, zal men weinig plezier
aan de accu's beleven.
Laat het apparaat maar uit de houder
tot de werking duidelijk minder wordt
en hang hem pas dan in de lader.

Bij apparaten waarin een schakeling is
aangebracht waarmee de accu spanning
wordt afgeschakeld wanneer deze een
bepaalde minimum waarde bereikt, is het
risico van het optreden van het
geheugen effect duidelijk aanwezig. De
ingestelde minimum waarde is vaak nog
zo hoog, dat de NiCd accu's bij die
spanning beslist nog niet leeg zijn.
Ook hier is de nikkel cadmium accu dus
geen goeie toepassing.

METEN AAN NICD ACCU'S

Tijdens het laden meet men, omdat er de
spanningsval over de inwendige
weerstand en de polarisatie spanningen
bij de klemspanning komen, 0.15 V meer
bij 0.5 A laadstroom en 0.25 V meer bij
3 A laadstroom. Dit zijn de verschillen
(bij deze laadstromen) die een zeer
goede accu laten zien.

Bij een accu met meer inwendige
weerstand worden de klemspannings
variaties bij verschillende laadstromen
groter. Het is vaak al mogelijk om aan
de hand hiervan een voorspelling over
de kwaliteit van de accu te doen.

Omgekeerd zakt tijdens het ontladen de
klemspanning in, en wel met het bedrag
van de spanningsval over de inwendige
weerstand. Een accu met een capaciteit
van 500 mAh heeft bijvoorbeeld halfweg
de ontlading bij een ontlaad stroom van
100 mA een klemspanning van 1.24 V; bij
5 A ontlaadstroom is deze gedaald tot
1.03 V (gegevens SAFT boek).

ONTLAAD-DIEPTE

Wat dit betreft: de grote rampen die
menigeen voorspelt als men nikkel
cadmium accu's te diep ontlaadt, zijn
een sprookje.

Enkele accu's kan men zonder bezwaar
geheel leegmaken en serie schakelingen
eigenlijk ook. Inderdaad zijn NiCd
accu's nooit voor 100% aan elkaar
gelijk, maar bij de betere fabrikaten
zijn er onderling nauwelijks
verschillen te constateren.

Wel is altijd 1 accu van een keten het
eerste leeg, maar dan is de resterende
spanning in de andere accu's van de
keten al te gering geworden om nog
schade aan te richten.
Om deze schade aan te richten, moet de
accu die het eerste leeg is uit zijn
ompool reserve worden gedreven. En de
enige schade is dan dat er wat
waterstofgas ontstaat.
Men moet wel wat meer doen om een accu
tot het afblazen van waterstofgas te
brengen. Zelfs na abusievelijk verkeerd
om gegeven lading valt geen schade te
constateren.
Beeindig het ontladen zodra een
duidelijke teruggang van de
klemspanning merkbaar wordt en maak u
verder nergens zorgen over. Half
ontladen is erger.

TOT BESLUIT

Hopelijk hebt u door dit artikel (het
schrijven ervan was een hele klus) meer
vertrouwen gekregen in deze soort
accu's en de toepassing ervan. Goed
behandeld zijn het voortreffelijke
dingen die vaak 1.5 maal meer
capaciteit geven dan de fabrikant
belooft. En waar kom je dat
tegenwoordig nog tegen?!

Nog even een woordje over het cadmium.
Dit is een zeer giftig metaal, dus kijk
er mee uit en sloop geen defecte
accu's. Zorg dat het zo min mogelijk in
het milieu terecht komt en voer defecte
accu's af via de legale wegen: de
inlever punten, zoals de fotohandel, of
apart verpakt bij de reinigings
diensten.

Bron: clubblad Radio Club Kennemerland.
(Met dank aan Andries Pals)

