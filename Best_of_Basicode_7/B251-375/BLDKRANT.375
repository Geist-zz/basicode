375, maa 14 jan '91

NIEUW DTP TIJDSCHRIFT

Software Magazine krijgt een
zusterblad. Het gaat 'Proof' heten en
zal helemaal aan DTP gewijd zijn. Proof
zal niet alleen op de Apple Macintosh
gericht zijn maar 'een tijdschrift voor
desktop publishing en grafische
toepassingen' in de ruimste zin van het
woord. Daarbij wordt ook aan de PC
gedacht, de Atari en de Commodore
Amiga.

Volgens uitgeverij MIPS, van Aristos
Bouius, heeft marktonderzoek uitgewezen
dat er veel behoefte bestaat aan zo'n
tijdschrift. Vooral omdat in de komende
jaren het gebruik van grafische
software nog enorm zal stijgen. De
bedoeling is dat ook die zaken in het
maandblad aan de orde zullen komen. Het
tijdschrift zal een eerste oplage van
10.000 exemplaren krijgen en op 1
februari verschijnen. Inlichtingen bij:
MIPS, Postbus 177, 1000 AD Amsterdam,
tel. 020-383811.

EXTRA'S VOOR WINDOWS UIT DUITSLAND

Data Becker geeft reeksen
computerboeken uit die in het
Nederlands verschijnen bij A W Bruna
Uitgevers in Utrecht. Meestal zijn die
boeken een Nederlandse versie van
Duitse boeken die weer een aftreksel
zijn van de originele handboeken. Vaak
kunnen die boeken (met name als het
kleine, handzame gidsjes zijn) niet in
de schaduw van de originelen staan.
Maar ja, in amateur computerkringen
zijn de originele handboeken vaak niet
onder handbereik, evenmin als de
originele programmatuur.

Beckertools for Windows 3.0 daarentegen
is een origineel boek, dat ook snel
beschikbaar is gekomen en dat f 99,-
kost, inclusief een 3,5 inch floppy. Er
staan twee hoofdprogramma's op,
Starlite en Becker Tools, die beide
door auteur Mirko Langlotz zijn
vervaardigd. Het zijn originele
programma's met een boek waarin een en
ander in het Nederlands wordt
uitgelegd.

SCREENSAVER EN TOOLS

De programma's ondersteunen Windows
3.0. Als men Windows niet gebruikt
heeft men aan die boeken en software
ook niets. Sterker nog, zoals zovele
programma's die onder de 'shell' van
Windows draaien: ze starten niet eens
op. De grafische omgeving van Windows
is nodig en daar haken de utilities van
Becker op in.

De eenvoudigste van het tweetal is
Starlite, een screensaver die het
scherm op zwart zet wanneer je de
toetsen of de muis een tijdje niet hebt
aangeraakt. Dat is lekker rustig als je
eens wegloopt van je werkplek en niet
iedereen kan meteen zien met wat voor
(persoonlijke) brief of spreadheet van
je firma je aan het stoeien bent. De
tijd die de screensaver wacht voor het
'licht uitgaat' valt in te stellen. Ook
de mededelingen die men krijgt zijn
enigszins aan te passen. Starlite toont
een heel aardig sterrenhemeltje met af
en toe een reclame boodschap. Niet
schokkend, wel aardig als bijkomend
programma.

VERVANGT BECKERTOOLS PCTOOLS?

Iets soortgelijks als Starlite zit niet
in het Windows pakket. Er zit wel een
file-manager in, een programma dat
binnen het grafisch kader van Windows
files kan kopieren, wissen, herbenoemen
en dergelijke. Directories wissen en
aanmaken, diskettes formatteren enz.
kan eveneens in Windows vanuit dit
programma onderdeel, evenals het
starten van andere programma's. Maar
wie het gemak van PCTools gewend is zal
de File Manager maar matig waarderen.
De meest trucjes als even een file
'viewen' (naar de inhoud kijken)
ontbreken in de Manager. Vandaar dat
het onderhouden van grote bestanden
(harddisks) met PCTools nog steeds het
beste gaat, temeer daar de instelling
van de File Manager (er kunnen een
heleboel vensters tegelijk open zijn)
niet bewaard blijft als men klaar is.
Is de Manager eenmaal gesloten, dan
start hij weer in zijn oervorm op en
niet, zoals bij de Mac van Apple,
precies zoals je hem het laatst hebt
achtergelaten. Een omissie die zeker in
een volgende Windows versie zal worden
ondervangen. Maar intussen zit je er
maar mee.

GAT IN DE MARKT

Precies dat gevoel heeft men bij Becker
ook gehad. Was er maar een PCTools in
Windows. En Becker Tools probeert het
gat in de markt te dichten. Binnen de
grafische omgeving start Becker Tools
op als een leuk gestileerde PCTools,
evenwel zonder diezelfde doelmatigheid,
maar zeker beter dan de File Manager.

Standaard beschikt het Becker programma
over twee vensters, een van waaruit men
kopieert en een waar naartoe men
kopieert. Dat is overzichtelijk en
werkt goed. Vervelend is dat het hele
scherm daarbij gevuld is, zodat er geen
ruimte is om in een hoekje andere
dingen te doen, als je tenminste over
een 80286 of 80386 processor beschikt.
Jammer is dat de commando's allemaal
CTRL-karakters zijn en in geen enkel
opzicht aansluiten bij de voor Windows
gebruikelijke ALT-commando's en pop-up
menu's. Trouwens, de hele opmaak van
Becker Tools wijkt af van die van
Microsoft, mogelijk om
auteursrechtelijke redenen.

TAMELIJK DUUR

Concluderend kan men zeggen: Becker
Tools is een welkome maar nog niet
volwassen aanvulling op Windows. Het
vervangt PCTools, dat heel makkelijk in
een DOS-box kan lopen, ook niet
helemaal, en de commando structuur is
nogal afwijkend. Dat is bepaald een
bezwaar, omdat een standaard grafisch
interface (GUI) het daar nu eenmaal van
moet hebben (zie bv. de Apple Mac).
Bovendien is Becker Tools duur: f 99,-.
Ter vergelijking: het hele Windows
programma, dat toch een doorbraak mag
heten en op grotere machines
ongelooflijk veel mogelijkheden biedt,
kost (met prachtige handboeken) in de
meeste winkels ongeveer f 240,-. (met
dank aan Hans Janssen)

LEERBOEK MS-DOS

door J. de Jong, verschenen in de serie
Basiskennis van de Muiderkring, 117
pag., ISBN 90-6082-339-7, prijs f23,90.
Dit boek is opgezet volgens het
principe van een leerboek. Elk
hoofdstuk wordt gevolgd door een serie
vragen zodat, als men ze goed kan
beantwoorden, het mogelijk is voor
zichzelf na te gaan of men de
behandelde stof voldoende beheerst. De
juiste antwoorden zijn achter in het
boek opgenomen. Het boek begint met een
overzicht van de opbouw van een
computer. Ook wordt nagegaan welke
randapparatuur men vaak aantreft.
Daarna worden de gebruikelijke
commando's van het besturings systeem
MS-DOS stuk voor stuk op een duidelijke
manier behandeld. Voor mensen die pas
een PC hebben aangeschaft en er meer
van willen weten is dit boekje, mede
gezien de prijs, een goed begin, temeer
daar een uitvoerige inhouds opgave het
mogelijk maakt het boekje ook als
naslagwerkje te gebruiken.

PC PRAKTIJKBOEK

(dBase IV, MS-DOS/GW-BASIC, Lotus
1-2-3, Wordperfect 5.0), door Cor de
Putter, 154 pag., uitgave De
Muiderkring, ISBN 90-6082-340-0, prijs
f27,90.
Door o.a. PC-prive projecten zijn velen
in het bezit gekomen van een computer
en dan komt de onvermijdelijke vraag:
wat kunnen we er nu voor zinnigs mee
doen? Dit boekje begint met een
inleiding over computers in het
algemeen en de PC in het bijzonder
(waarbij opgemerkt moet worden, dat de
term PC -eigenlijk ten onrechte- wordt
gebruikt om een bepaalde categorie,
n.l. de IBM-achtigen, aan te duiden).
Dan volgt een overzicht van veel
gebruikte programmatuur. Deze software
is normaal in de handel verkrijgbaar.
Vaak wordt een deel al met de computer
meegeleverd. Daar behoort zeker het
besturings systeem (MS-DOS of PC-DOS)
en soms ook een Basic bij. Vaak zal dit
GW-Basic zijn. Soms treft men een
database, een spreadsheet of een
tekstverwerker aan. Voorbeelden van al
dit soort programma's worden in dit
boek besproken, zodat men kan
beoordelen welke software men nuttig
zou kunnen toepassen. Voor de eerste
kennismaking kan men gebruik maken van
de beknopte handleidingen die in de
tekst zijn te vinden en die wat
makkelijker zijn te volgen dan de dikke
handboeken die bij de programmatuur
worden geleverd. Naderhand zal men
zeker behoefte krijgen met behulp van
gespecialiseerde boekwerken dieper op
de stof in te gaan. Maar voor de eerste
orientatie zal dit boekje zeker niet
teleurstellen.

PRAKTIJKBOEK WORDPERFECT 5.1

(Introductie, basisbegrippen en
voorbeelden), door Roelf Sluman, 223
pag., uitgave Kluwer, ISNB
90-201-2427-7, prijs f39,50.
Dit praktijkboek is bedoeld voor de
Nederlandse versie van dit bekende
tekstverwerkings pakket. Het begint
eenvoudig, maar naar gelang men verder
leest wordt ook het meer geavanceerde
gebruik besproken. Met behulp van dit
boekwerk zal men in WP 5.1 snel de weg
weten te vinden. Alle belangrijke
funkties komen aan de orde. Een goede
inhouds opgave maakt het boek ook als
naslagwerk geschikt. Wie gaandeweg deze
tekstverwerker steeds intensiever wil
benutten, zal met dit boek aardig op
weg te helpen zijn. Een aantal
appendices bevat nuttige informatie,
o.a. de startopties, de systeemwaarden
en een serie vaak gestelde vragen (en
de daarbij horende antwoorden).

WERKEN MET LOTUS 1-2-3 VERSIE 2.2

door P.J Randall en S.G. Bennett, 713
pag., uitgave Kluwer, ISBN
90-201-2425-0, prijs f89,50.
Van dit bekende spreadsheet programma
zijn diverse versies verkrijgbaar voor
het gebruik op verschillende computer
systemen. Versie 2.2 is geschikt voor
elke MS-DOS computer. Dit boekwerk
geeft een overzicht van alle commando's
en funkties van deze elementaire
versie. Een en ander wordt
verduidelijkt door voorbeelden. Het is
bedoeld zowel voor beginnende Lotus
gebruikers als voor gevorderden, daar
het ook als naslagwerk kan dienen.
Overal in de tekst staan duidelijke
scherm-beelden, die zeer verhelderend
werken. Voor mensen die uitvoerig van
dit rekenblad- programma gebruik willen
(gaan) maken is dit boek een aanrader.

PRAKTIJKBOEK COMMUNICATIE MET PC'S

door Dik van Baren en Hein Visser, 215
pag., uitgave Kluwer, ISBN
90-201-2432-3, prijs f39,50. (Extra:
software op diskette f29,50 plus
porto).
Het werken met modems neemt hand over
hand toe. Steeds meer BBS-en (bulletin
board systems) zijn met de computer te
benaderen. Ook LAN's (computer
netwerken in bedrijven) zijn allerwege
te vinden. En nu hebben we het nog niet
over het verbinden van twee computers
met elkaar via een z.g. nulmodem kabel.
Als beginner ziet men door de bomen het
bos niet meer. Dit boekje wil een
leidraad zijn voor een ieder die met
dit aspect van de computer in aanraking
komt of er zelf mee wil gaan
experimenteren. Eerst worden de
mogelijkheden van (asynchrone)
datacommunicatie onder DOS besproken in
enkele opeenvolgende hoofdstukken. Dan
worden de bekende datacommunicatie
programma's doorgenomen (o.a. Procomm
en Procomm Plus, Telix, PcAnywhere).
Ook het vervaardigen van de benodigde
kabels wordt uitvoerig toegelicht.
Natuurlijk komen de modems en ook de
Hayes commandoset aan de orde. Waar
nodig geven duidelijke afbeeldingen de
nodige opheldering. Het is ondoenlijk
de veelheid van gegevens hier allemaal
op te sommen. Op de als extra
verkrijgbare diskette staan een aantal
nuttige test programma's en o.a. een in
Basic geschreven communicatie programma
dat bedoeld is als een voorbeeld-,
demo- en oefenprogramma. Al met al is
het een van de beste boekjes, zeker
voor de hobbyist, die ik over dit
onderwerp onder ogen kreeg. Aanbevolen.
(met dank aan Pieter Vijlbrief)

