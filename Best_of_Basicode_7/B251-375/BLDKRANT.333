333, woe 15 aug '90

OPNIEUW UITSTEL SHUTTLE LANCERINGEN

De komende lanceringen van de drie
space shuttles zijn allen voor
onbepaalde tijd uitgesteld. Dit als
gevolg van het lek in de leidingen
tussen de externe brandstoftank en de
eigen tanks van de shuttle. De oorzaak
van het lek in de leiding van de
Columbia was waarschijnlijk gelegen in
een defecte klep. Deze is naar de
fabriek teruggestuurd voor onderzoek.
De reparatie van de lekken (in twee van
de drie shuttles aangetroffen tot nu
toe) zal zeker enige tijd in beslag
nemen. De shuttle Columbia was al terug
naar de grote VAB-'hangar' gereden, nu
is dat ook met de Atlantis gebeurd. Men
hoopte eerst nog op het platform het
probleem op te kunnen lossen, maar de
(nog niet eerder verrichte!) reparatie
bleek daarvoor te moeilijk.

LANCEERSCHEMA NOG ONBEKEND

Zoals in Beeldkrant 329 al werd gemeld,
blijft van het originele lanceer schema
voor dit jaar niet veel over. De NASA
had gehoopt dit jaar negen shuttles van
het platform te laten opstijgen, maar
hiervan zijn er nog slechts vier
vertrokken.

De eerstvolgende lancering staat
gepland voor september (exacte datum
nog onbekend). De shuttle Columbia zou
dan alsnog het observatorium Astro in
de ruimte moeten brengen voor een
vlucht van 9 dagen. Het is echter
twijfelachtig of het zal lukken voor
die tijd de reparatie te volbrengen.

'GEDWONGEN LANCERING' IN OKTOBER

De NASA zal naar verwachting alles op
alles zetten om in oktober de shuttle
Discovery te lanceren. De lading voor
die shuttle is de zonneverkenner
Ulysses. Dit is de laatste sonde voor
bestudering van het zonnestelsel die op
het moment gepland staat voor een
shuttle lancering.

Voor de lancering van Ulysses is de
NASA gebonden aan een zogenaamd lanceer
venster, een gunstige samenstand van de
planeten, omdat Ulysses met behulp van
hun zwaartekracht in een polaire baan
om de Zon moet komen. Wanneer Ulysses
niet tussen 5 en 24 oktober is
gelanceerd zal hij moeten wachten tot
1991, wat NASA koste wat kost zal
willen voorkomen omdat de druk op het
shuttle programma al groot genoeg is...
(aldus Yvo Krijgsman).

MAGELLAN BIJ VENUS AANGEKOMEN

De vorig jaar mei vanuit een space
shuttle gelanceerde Venusverkenner
Magellan is op 10 augustus in een baan
rond onze zusterplaneet Venus gekomen.
Magellan had er toen al anderhalf
rondje rond de Zon op zitten. Deze
vliegroute werd gekozen om de verkenner
met behulp van zo min mogelijk
brandstof in een baan rond Venus te
krijgen. Afgelopen vrijdag werd dit
doel bereikt en vuurde Magellan zijn
remraketten af om in een zeer
langgerekte omloopbaan te komen. Vanuit
die baan zal hij nu de planeet in kaart
gaan brengen.

VLIEGENDE RADARPOST

Onze buurplaneet is gehuld in een
permanent wolkendek, waardoor het niet
mogelijk is om foto-opnamen van het
oppervlak te maken vanuit een
omloopbaan. De enige gegevens die we nu
dan ook hebben, zijn het resultaat van
radarmetingen vanaf de Aarde, of vanuit
satellieten als de Pioneer Venus
Orbiter en Venera 15/16. De opnamen van
deze verkenners laten details zien tot
enkele kilometers. Op de opnamen van de
Venera's zijn cirkelvormige structuren
te zien die lijken op vulkanen, maar op
deze grove opnamen is niet vast te
stellen wat het precies zijn. Ook zijn
er aanwijzingen gevonden voor het
vroegere bestaan van oceanen en
rivieren, maar ook hier is tot nu toe
geen uitsluitsel over te geven.
Magellan zal echter veel duidelijker
opnamen maken, die veel duidelijk
kunnen maken over deze mysterieuze
planeet.

SYNTHETIC APERTURE RADAR

Hoewel Magellan voor een groot deel uit
reserve-onderdelen van vroegere
ruimteschepen is gebouwd, zal hij toch
bijzonder goede resultaten moeten
kunnen opleveren, waardoor die van z'n
voorgangers ver worden overtroffen. Het
probleem met radar is dat voor heel
duidelijke opnamen een zeer grote
antenne nodig is. Voor de scherpte
waarmee Magellan opnamen zal gaan maken
zou een radarantenne van honderden
meters nodig zijn. Magellan heeft
echter maar de beschikking over een
reserve Voyager schotelantenne van 3,7
meter in doorsnede... Door
computerbewerking kan hiermee echter
een grote antenne gesimuleerd worden,
zodat details van 250 meter nog te zien
moeten zijn!

RADAROPNAMEN

Magellan zal 'slechts' 1 Venus-dag doen
over het in kaart brengen van 90% van
de planeet. Gedurende die periode van
243 aardse dagen zal hij in het lage
deel van zijn langgerekte baan opnamen
maken van het oppervlak, die in het
hoge deel ervan naar Aarde zullen
worden gezonden. Die opnamen zullen
vragen moeten beantwoorden over de
drift van continenten, vulkanisme, (in
het verleden) water en inslag kraters.

Waarschijnlijk zal Magellan langer
werkend blijven (tot 9 Venus-dagen is
misschien mogelijk), zodat de hele
planeet in kaart zal worden gebracht.
Of dan alle vragen beantwoord zijn valt
te betwijfelen, omdat de ervaring heeft
geleerd dat nieuwe antwoorden meestal
nieuwe vragen oproepen... (Met dank aan
Yvo Krijgsman)

VERVORMENDE SPIEGELS

Spiegels, die in de Verenigde Staten
zijn gebouwd voor een 750 miljoen
dollar kostende serie weersatellieten,
blijken te vervormen in de extreme
temperaturen van de ruimte en zijn
daardoor waardeloos. Het is de tweede
keer binnen enkele maanden dat een NASA
project in ernstige problemen raakt
door fouten bij de fabricage van
spiegels. Technici ontdekten in juni
dat een spiegel van de 1,5 miljard
dollar kostende Hubble Space Telescope
geslepen was volgens verkeerde
specificaties, waardoor in de ruimte
slechts een wazig beeld werd verkregen.
(Zie ook Beeldkrant 330).

Volgens NASA woordvoerder Bryan Dunbar
werd de nieuwe fout ontdekt door ITT
Aerospace, een onderaannemer van het
project. De geplande weersatellieten
kunnen niet worden voltooid en
gelanceerd, totdat er een oplossing is
gevonden. De beelden van deze spiegels
zullen nagenoeg waardeloos zijn, aldus
Dunbar.

ROBOT-WEERSATELLIET

De spiegels worden gebouwd voor een
satelliet die in februari 1992 moet
worden gelanceerd als de eerste in een
reeks van vijf robot- weersatellieten.
Technici van de NASA, ITT en Ford
Aerospace, de hoofdaannemer, zullen
volgens woordvoerder Dunbar alles doen
om het probleem tijdig op te lossen.
Het is mogelijk dat er geen uitstel
nodig is als de oplossing snel wordt
gevonden. Volgens technici doet het
probleem zich alleen voor als de 30,5
bij 51 centimeter grote ovale spiegels
blootgesteld worden aan het intense
zonlicht in de ruimte.

De NASA heeft het toezicht op de bouw
van de weersatellieten van de National
Oceanic and Atmospheric Administration
(NOAA). De Amerikaanse
ruimtevaartdienst bouwt en lanceert de
satellieten en de NOAA neemt het beheer
over zodra het ruimtevaartuig z'n baan
om de aarde heeft bereikt. (Uit: de
Volkskrant)

FOTO'S HUBBLE BETER DAN VERWACHT

De deels defecte Hubble telescoop maakt
toch duidelijker foto's dan verwacht
werd, zo heeft het ruimtevaart bureau
NASA meegedeeld. De kwaliteit van de
foto's kan met behulp van computers
zelfs nog verbeterd worden.

De Hubble ruimte telescoop heeft
beelden doorgeseind van het
sterrenstelsel R136 in de Tarantula
nevel. Daarop zijn meer dan zestig
sterren te onderscheiden. Telescopen op
aarde kunnen niet meer dan 27 sterren
ontdekken.

NASA benadrukt dat de Hubble niet aan
de verwachtingen voldoet, zolang de
spiegel in de kijker defect blijft. Men
hoopt het euvel voor 1993 te kunnen
verhelpen. (Uit: NOS Teletekst)

KLM KOOPT BOEING VRACHTVLIEGTUIGEN

De KLM heeft eind vorige maand het
contract ondertekend voor de levering
van twee 747-400F vrachtvliegtuigen
door Boeing. Bovendien zijn opties
genomen op nog twee van deze zeer
moderne vliegtuigen. Met de vaste
orders is een bedrag gemoeid van circa
f 600 miljoen.

In juni 1989 was de KLM de eerste
Europese luchtvaart maatschappij die de
747-400 in gebruik nam en zij zal een
van de eerste maatschappijen ter wereld
zijn die het nieuwe type
vrachtvliegtuig ontvangt.

Met de 747-400F in haar luchtvloot zal
de KLM alle drie -400 versies in dienst
hebben: de standaard passagiers versie,
de Combi- uitvoering voor het vervoer
van zowel passagiers als vracht op het
hoofddek, en de vrachtversie. Vanwege
de grote mate van overeenkomst met de
andere -400 versies zal het
vrachtvliegtuig eenvoudig in KLM's
747-400 vloot kunnen worden ingepast.

De vrachtvliegtuigen zullen worden
aangedreven door 4 General Electric
CF6-80C2-B1F motoren met een stuwkracht
van 26.300 kg elk. Deze geven de
747-400F de mogelijkheid om 20.000 kg
vracht meer te vervoeren dan de huidige
747-200F over langere afstanden tot
9.600 km.

Boeing besloot in september 1989 de
747-400F in produktie te nemen. Het
toestel heeft dezelfde kenmerken als de
passagiers uitvoering van de -400,
zoals het grote vleugel oppervlak, de
1,8 m hoge opstaande vleugeltips,
dezelfde vleugel-romp overgang en
dezelfde digitale twee-mans cockpit.
Omdat het toestel geen passagiers
vervoert, zijn er op het hoofddek geen
ramen en krijgt de 747-400F hetzelfde
korte bovendek als het 747-200
vrachtvliegtuig.

De nieuwe order brengt het totaal
aantal door Boeing verkochte 747-400's
op 340, waarvan er inmiddels 80 aan 18
luchtvaart maatschappijen zijn
afgeleverd. Tot nu toe heeft Boeing dit
jaar meer dan 250 straalverkeers
vliegtuigen verkocht, met een totale
waarde van bijna 24 miljard dollar.

PTT BESTELT CENTRALES

PTT Telecom heeft bij APT, Alcatel en
Ericsson orders geplaatst voor de
levering van telefoon centrales. Deze
nieuwe centrales zijn digitaal en
zullen de oude elektromechanische
verder gaan vervangen. De modernisering
is nu in de tweede fase, die in 1995
moet zijn afgerond. Met de orders zijn
honderden miljoenen guldens gemoeid;
levering heeft in 1992 en 1993 plaats.
De nieuwe centrales zijn voorbereid
voor ISDN.

KOPPELING BERICHTENDIENSTEN

IBM en PTT Telecom gaan hun berichten
diensten -Screenmail, resp. Memocom400
en 400NET- met elkaar verbinden. De
gebruikers kunnen vanaf begin 1991
elektronisch berichten met elkaar
uitwisselen, zonder dat een aparte
aansluiting voor iedere dienst
afzonderlijk nodig is. De technische
realisatie is gebaseerd op de
internationale X.400 standaard volgens
een ADMD-ADMD (Administrative
Management Domain) koppeling; dat
betekent dat de netwerken op
gelijkwaardige basis op elkaar zijn
aangesloten. Betrokkenen hopen dat dit
een stap zal zijn op weg naar een open,
wereldwijde en uniforme berichten
infrastruktuur, een situatie die bij
het telefoonnet al lang heel gewoon is.

