328, woe 6 juni '90

MODULE-T (KRISTALL) GELANCEERD

De Kristall werd gelanceerd vanaf
Baykonur op 31 mei 1990 te 1033UTC voor
een vlucht van 6 dagen naar MIR. De
lancering en de operaties op de eerste
vluchtdag verliepen vlekkeloos. In een
der verbindingen van MIR met een
volgschip bevestigden de kosmonauten
dat alles prima verliep.

Volgens plan zou de koppeling met MIR
vandaag plaats vinden. Als het goed is,
heeft u het laatste nieuws hierover
inmiddels in onze uitzending kunnen
vernemen.

GEGEVENS KRISTALL

KRISTALL wordt ook Module-T genoemd, T
staat voor technologisch. Omdat
Kristall een koppelstuk heeft met 2
androgene koppel systemen spreekt men
ook over Koppel- en technologische
module.

Massa als Kristall deel uitmaakt van
het MIR complex: 19.5 ton. Lengte: 11.9
m. Max. doorsnede: 4.35 m. Temperatuur
in de bewoonbare zone: 18-28 gr. C. Aan
te voeren nuttige lading: 7 ton.
Lancering vond plaats met een Proton
raket.

WETENSCHAPPELIJKE UITRUSTING

a. 4 installaties (ovens) voor het
produceren van hoog kwalitatieve
halfgeleider materialen voor de
micro-electronica.
b. de installatie 'Aynur' voor het
produceren van eiwit preparaten bestemd
voor medisch gebruik, n.l. de productie
van interferons, antigenen, vaccins en
sera.
c. de telescoop 'Glazar-2' voor
registraties ultraviolet straling in
het spectrum 1100-2000 Angstroem.
d. een broeikas 'Svet' voor het kweken
van planten.
e. foto-apparatuur 'Priroda-5' voor het
maken van opnamen ten behoeve van de
volkshuishouding en economie.

ANDROGENE KOPPELSYSTEMEN

In het bolvormige koppelgedeelte van
Kristall zitten 2 androgene
koppelpoorten van het type Apas-89. Een
daarvan is bestemd om koppelingen met
de Buran shuttle mogelijk te maken. De
tweede is bestemd voor het vastmaken
van een kleine wetenschappelijke
module. Androgeen wil hier zeggen, dat
het systeem van het aan te koppelen
ruimte toestel gelijk is. Het koppelen
van ruimte capsules aan MIR en de
Salyuts was gebaseerd op het man-vrouw
principe. (Met dank aan Chris van den
Berg)

MEER KOORDLOZE TELEFOONS

In de tweede helft van 1990 brengt PTT
Telecom koordloze telefoons en telefoon
systemen op de markt, gebaseerd op de
Britse CT2 techniek. Deze apparatuur is
vooral geschikt voor toepassing in de
zakelijke omgeving, maar ook voor
gebruik door particulieren. Daarbij
moet worden gedacht aan systemen met
aansluit mogelijkheden tot ongeveer 10
toestellen.

Ook gaat PTT Telecom met behulp van
dezelfde techniek in een grote stad een
proef houden met koordloos telefoneren
op straat (Telepoint proef). Met een
CT2-telefoon is het dan mogelijk
koordloos te telefoneren in huis, in
het bedrijf of op straat.

PTT Telecom heeft het ministerie van
Verkeer en Waterstaat inmiddels
gevraagd om toelatings voorwaarden voor
deze apparatuur vast te stellen en de
benodigde frequentie- ruimte
beschikbaar te stellen.

INTERNATIONALE STANDAARD

Tot de introductie in Nederland van de
CT2 technologie is besloten na een
grondige studie naar de ontwikkelingen
op het gebied van de koordloze
telefonie. Duidelijk is dat de
acceptatie van de CT2 technologie in
Europa steeds groter wordt. Zo heeft
een aantal Europese landen, waaronder
West Duitsland, Belgie, Frankrijk,
Finland, Spanje en Italie, reeds
besloten om dit systeem in te voeren of
er proeven mee te doen. Deze landen
hebben daarover afspraken vastgelegd in
een zogenaamd Memorandum of
Understanding, dat ook door PTT Telecom
zal worden ondertekend. ETSI, het
Europese Telecommunicatie
Standaardisatie Instituut, zal de
specificatie van de CT2 techniek in een
Europese Telecommunicatie Standaard
(ETS) vastleggen.

ANDERE SYSTEMEN

PTT Telecom continueert overigens de
voor augustus 1990 aangekondigde
proeven met het DCT900 systeem in de
900 MHz band. Dit koordloze telefonie
systeem is met name zeer geschikt voor
toepassingen in grote bedrijfs
telecommunicatie systemen en is een
voorloper van het Europees
gestandaardiseerde multifunctionele
koordloze telefoon systeem DECT, dat
naar verwachting in 1992 commercieel
beschikbaar zal zijn.

TELEPOINT PROEF

De openbare Telepoint proef, in een
grote stad in Nederland, zal een
beperkte omvang hebben. De opzet van de
proef wordt nu door PTT Telecom
uitgewerkt. Voorwaarde voor zowel de
Telepoint proef als voor de introductie
van de koordloze telefoons en telefoon
systemen is dat de apparatuur voldoet
aan een door de ETSI vast te leggen
Common Air Interface specificatie. Deze
maakt het mogelijk dat toestellen van
verschillend fabrikaat van het CT2
systeem gebruik kunnen maken.

FIRATO BIEDT TOEKOMSTVISIE

De tweejaarlijkse Firato in de
Amsterdamse RAI wordt weer een
grootscheepse expositie voor
consumenten elektronica. Wie televisie,
radio en compact-disc een warm hart
toedraagt zal zich hier op de hoogte
kunnen stellen van de nieuwste
ontwikkelingen.

TELEVISIE

High Definition Television (HDTV) zal
pas over enkele jaren in de huiskamer
zichtbaar kunnen zijn, maar deze
revolutionaire ontwikkeling is straks
al op de Firato al te zien. HDTV houdt
simpel gesteld in dat het
televisiebeeld een stuk scherper en
breder wordt. In de Grote Zaal van het
RAI Congres centrum krijgt de bezoeker
letterlijk een heldere kijk op wat er
de komende jaren met de vertrouwde
beeldbuis gaat gebeuren. Het tijdpad
naar HDTV wordt stapsgewijs in beeld
gebracht met behulp van de nu
beschikbare apparatuur. Deze weergave
apparatuur bevindt zich voor een deel
nog in het 'laboratorium' stadium en
zal pas over enkele jaren voorhanden
zijn, te beginnen met ontvangers voor
zogenaamde D2MAC uitzendingen. De
verwachting is echter dat die
apparatuur nog dit jaar op de markt
wordt gebracht.

RADIO

Nu nog tamelijk onbekend, maar na de
Firato beslist niet meer weg te denken
is satelliet radio. Ook het Radio Data
Systeem (RDS) zal op de Firato
prominent onder de aandacht worden
gebracht, met name de nieuwe
mogelijkheden die dat biedt. Tenslotte
zullen er behalve nieuwe en betere
apparatuur, weer tal van verbeterde
versies van bestaande elektronica te
zien en te horen zijn, onder andere
door verdere digitalisering van
allerlei produkten. Kleiner en
compacter geldt vooral voor produkten
die te omschrijven zijn als 'personal
audio' en 'personal video'. In die
laatste categorie zal still-video voor
het eerst te zien zijn op de Firato en
springt de nieuwste versie camcorders
er als noviteit uit. Het nieuws van het
LCD-scherm zit hem juist in het feit
dat deze van heel klein, nu ook op wat
grotere formaten beschikbaar komt.

HOME ELECTRONICS

Meer dan voorheen zal er op de Firato
aandacht worden geschonken aan de
zogenaamde home electronics. Daarbij
gaat het om zaken als de beeldtelefoon,
de fax voor thuisgebruik en nog weer
nieuwe toepassingen waarbij telefoon en
het telefoonnet een hoofdrol vervullen.

Uiteraard zal Hobbyscoop ook
vertegenwoordigd zijn met een groot
zend- en ontvangstation voor alle
mogelijke modes. Verder neemt het
gebruik van Basicode op de MS-DOS
computers een belangrijke plaats in.

De Firato in de RAI te Amsterdam is
voor het publiek geopend van vrijdag 24
augustus tot en met zondag 2 september,
dagelijks van 10.00 tot 17.00 uur. Op
de weekdagen vanaf maandag de 29e is de
tentoonstelling ook 's avonds open van
19.00 tot 22.00 uur. Een kaartje voor
de Firato kost fl. 15,00. Wie alleen 's
avonds komt betaalt fl. 12,50.

NIEUW VERTAALPROGRAMMA VOOR MS-DOS

Eindelijk is het dan zover: het nieuwe
Basicode vertaalprogramma voor de
MS-DOS computers is klaar voor
verspreiding. Als het goed is, zijn de
meeste kinderziektes er nu uit. Na een
lange reeks testen en correcties zijn
we inmiddels al toe aan versie 2.06 die
op pakweg 90% van alle in Nederland
gangbare clones en compatibles zou
moeten werken... althans, dat hopen we!

De nieuwe software is ook weer
verkrijgbaar op twee schijf-formaten,
nl. 5,25 en 3,5 inch. Wanneer u het
nieuwe vertaalprogramma bij ons
bestelt, graag dus even het gewenste
formaat floppy erbij vermelden. De
prijs bedraagt f 12,50 (incl.
verzendkosten). Maak dit bedrag over op
giro 1419 t.n.v. NOS Algemeen
Secretariaat in Hilversum, o.v.v.
'Basicode vertaalprogramma MS-DOS'.

ACTIEF INTERFACE VOOR DE PC

Ook het Basicode interface voor de PC's
is vernieuwd, en sterk verbeterd. In
het nieuwe interface vindt signaal
versterking plaats m.b.v. een
zogenaamde 'OpAmp', waardoor
aanzienlijk minder eisen gesteld worden
aan het ingangs signaal. De
konsekwentie hiervan is wel, dat dit
'actieve' interface een voedings
spanning nodig heeft. Het hangt van het
merk en type computer af of deze
voeding door de computer zelf geleverd
kan worden of extern moet worden
aangeboden (bv. via een 9 Volt
batterij). Vermeld daarom bij uw
eventuele bestelling altijd welk
merk/type PC u gebruikt. Het nieuwe
interface kunt u bestellen door
overmaking van f 42,50 op giro 1419,
o.v.v. 'Basicode interface voor PC'.

Voor de duidelijkheid merken we nog
even op dat de nieuwe software ook in
combinatie met het oude (passieve)
interface gebruikt kan worden. Als u al
een PC-pakket heeft is het dus niet per
se noodzakelijk om tevens een nieuw
interface aan te schaffen (wat
overigens wel aanbeveling verdient...).

Tot slot kunt u een integraal PC-pakket
(kabel plus floppy) aanvragen. Dat kost
dan f 55,00 (ook weer op giro 1419,
o.v.v. 'PC-pakket'). In dat geval dient
u dus zowel het formaat floppy als uw
merk/type computer te vermelden.

