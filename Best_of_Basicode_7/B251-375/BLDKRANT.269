269, woe 15 nov '89

FUJI-OSCAR 12

JARL en JAMSAT hebben besloten OSCAR 12
op 5 november definitief buiten bedrijf
te stellen. Eigenlijk al sinds kort na
zijn lancering in 1986 heeft OSCAR 12
te kampen gehad met een tekort aan
elektrische energie voor de systemen in
de satelliet. Regelmatig moest het
kommandostation het bedrijf van de
relaisstations, en dan vooral mode JD,
beperken omdat de batterijspanning
teveel zakte. Momenteel is het
beschikbare gemiddelde vermogen in
OSCAR 12 afgenomen tot zo'n 3 W. Dit is
te weinig om de satelliet in bedrijf te
kunnen houden. Alle andere systemen in
de satelliet zouden eigenlijk nog goed
kunnen funktioneren maar het energie-
systeem laat het afweten. De JARL zegt
blij te zijn in de gelegenheid te zijn
geweest om OSCAR 12 beschikbaar te
kunnen hebben gesteld voor
kommunikatie- experimenten en dankt
alle gebruikers voor het maken van
verbindingen met de satelliet. OSCAR 12
moet volgend jaar worden opgevolgd door
JAS 1B, die voorzien is van een beter
energie- voorzienings systeem.
Nico Janssen, PA0DLO.

MIR IN HOGERE BAAN

De met de motor van Progress-M1
uitgevoerde verhogingen in de laatste
weken hebben een goede reden. Na het op
4 dec. a.s. aankoppelen van de Module-D
en het overzetten van deze module van
de axiale poort naar een zijpoort,
heeft het station een L-vorm en is de
vorm van het station asymmetrisch. De
normale 'drag' of 'decay' zorgt voor
het geleidelijk lager komen van het
complex en dit pleegt men met de motor
van de Progressen te compenseren.
Tussen het brengen van het station in
de L-vorm en de komst van de volgende
grote module (T-module) zit een lange
periode. De in deze periode aanwezige
Progressen zullen niet worden gebruikt,
omdat deskundigen 'het geven van
raketstoten voor het verhogen van de
baan in die asymetrische vorm afraden'.
Het gebruik van het woord 'afraden'
betekent, dat men over dit alles nog
onzeker is.

MIR-OPERATIES

De overkomsten liggen voor ons nu in de
nachturen. Meestal slapen de
kosmonauten dan. Kans op radioverkeer
is er tijdens de eerste omlopen in de
late avond. De kosmonauten zijn erg
druk geweest met het meten van de
stromen geladen deeltjes en straling
veroorzaakt door de zonne activiteit.
De ioniserende straling wordt gemeten
met het Franse instrument 'Circe'. Dit
is eind 1988 met Chretien meegekomen
naar MIR. Deze week zullen de
kosmonauten weer met de zonne
activiteit rekening moeten houden, want
de kant van de zon waarop de
zonnevlammen actief zijn keert zich
geleidelijk weer naar de aarde.

Tijdens de overkomst in oml. 21450 op
13/XI te 2012UT werd door TsUP nog even
de stand van het station t.o.v. de Zon
en de Aarde gecontroleerd. Hierna
konden de kosmonauten -mogelijk in een
ander deel van het complex- gaan
slapen. Volgens de Russen is er geen
gevaar voor de gezondheid van de
kosmonauten.

SALYUT-7/KOSMOS-1686

Sinds enkele dagen werkt de bakenzender
van de K-1686 op 19.956 mc weer. Dus
dit signaal is voor 'propagatie- en
ionosfeer freaks' weer bruikbaar. Ook
zijn nu de overkomsten weer te
controleren. Dit kan -ook voor MIR
trouwens- in deze weken (als de wolkjes
dat toelaten) ook visueel.

De Sal-7 is ook al veel lager komen te
zitten en zit qua baan niet veel hoger
meer dan MIR. De perioden waarin de
beide stations overkomen ligt dicht bij
elkaar. Sal-7 heeft nu ap/per 441/423
KM. MIR zit op ap/per 401/414 KM. Alle
laaglopende satellieten ondervinden een
snellere daling 'grotere drag, decay of
acceleration mean motion' door de zonne
activiteit in het laatste jaar. Dus ook
de Sal-7. Er waren plannen om tijdens
een Buran vlucht het Sal-7 station uit
elkaar te halen (Kosmos-1686 eraf,
zonnepanelen demonteren) en de rest
terug te brengen naar aarde. Het Buran
programma is wat vertraagd en er zal
dus voor de Sal-7 iets anders moeten
worden bedacht: b.v. K-1686 eraf en de
baan van het station verhogen met de
motor van een andere Kosmos.
Chris v.d. Berg/NL-9165/A-UK3202.

PACKET-RADIO WERKGROEP

Deze werkgroep is nog steeds aktief en
komt met een frekwentie van eenmaal in
de maand in Amersfoort bij elkaar. Het
geheel wordt geleid door voorzitter
Hans Weijers PA0HWB, daarbij o.a.
ondersteund door secretaris Martin den
Hartog, PA3AWG. Ongeveer een maand
geleden heeft de werkgroep een rapport
uitgebracht dat momenteel ter
beoordeling bij de besturen van de
VERON, de VRZA en de HDTP ligt. Behalve
de beschrijving van de opbouw van een
packet-radio netwerk in de 70 en de 23
cm band, noemt het rapport bij naam de
nodes (intelligente digi- peaters) die
deel zouden moeten gaan uitmaken van
het netwerk. Inclusief een voorstel
over de te gebruiken frekwenties in de
hierboven genoemde banden.

Zeer in het kort houden de voorstellen
in het rapport het volgende in: in
totaal zijn er 17 lokaties in Nederland
gekozen, waarmee een landelijk dekkend
netwerk opgezet kan worden. Deze
lokaties zijn de volgende: Groningen,
Den Helder, Joure, Hoogeveen, IJmuiden,
Lelystad, Noordwijk, Hilversum,
Apeldoorn, Enschede, Hoek van Holland,
Zaltbommel, Nijmegen, Goes, Breda,
Eindhoven en Beek (L). Bij de keuze van
de lokaties is niet alleen rekening
gehouden met de maximale onderlinge
afstanden (50 tot 60 km) maar ook met
de reeds in deze lokaties aktieve
packet-radio stations.

INTERLINK

De verbindingen tussen de verschillende
hierboven genoemde lokaties noemen we
de 'interlink', ook wel 'back-bone' of
'inter-node verbinding' genaamd. Deze
verbindingen zullen zich uiteindelijk
afspelen in de 23 cm band. Het rapport
doet een voorstel hiervoor de bandjes
1240-1241 mhz en 1299-1300 mhz te
bestemmen. Gekozen is voor de 23 cm
band om in de toekomst experimenten met
duplex- verbindingen (het
tegelijkertijd kunnen ontvangen en
uitzenden van gegevens, uiteraard op 2
verschillende frekwenties) en het nemen
van proeven met breedbandige signalen
(hogere doorvoersnelheden) mogelijk te
maken.

LOKALE OPSTAPPUNTEN

Iedere node kent minimaal 1 opstap-
frekwentie. Deze frekwentie kan door
plaatselijke packet radio amateurs
worden gebruikt om toegang tot het
netwerk te krijgen. In eerste instantie
zullen deze opstappunten in de 70 cm
band liggen. Het voorstel is het gebied
430.600- 430.800 MHz hiervoor te
gebruiken. Mocht er behoefte zijn aan
lokale opstappunten in de 23 cm band,
dan zouden hiervoor de gebieden
1259-1260 en/of 1298-1299 MHz gebruikt
kunnen worden. Vooralsnog is het niet
toegestaan lokale opstappunten in de 2
meter band te creeren. Dit punt staat
echter nog ter discussie.

MAILBOXEN

Mailboxen vormen een wezenlijk
onderdeel binnen het netwerk. In een
mailbox-station (bulletin-board
systeem) kunnen berichten worden
opgeslagen en weer teruggelezen. Het
ligt in de bedoeling bij iedere
netwerk-node een mailbox station te
plaatsen voor het lokale gebruik. Dit
mailbox station hoeft niet hetzelfde
station te zijn als de netwerk-node,
maar kan ook een ander zijn in de buurt
van de netwerk-node. Het netwerk zal
gebruikt kunnen worden voor het (in de
nachtelijke uren) uitwisselen van
berichten tussen de verschillende
mailbox-stations. Het rapport zegt
hierover: het systeem van data-
uitwisseling tussen de diverse
mailboxen, gebruik makend van het
pr-netwerk, zal een volgende studie en
koordinatie van de packet radio
werkgroep moeten zijn.

HUIDIGE STAND VAN ZAKEN

Tot zover de korte samenvatting uit het
rapport. Maar hoe staat het nu in
werkelijkheid met het packet-radio
netwerk? Nu, bijna een jaar na de start
van de werkgroep, zijn op 1 na alle
zeventien genoemde stations
operationeel. Er zijn zelfs een paar
sub-nodes in het leven geroepen om de
hoofd-node te ondersteunen, bv. voor de
opstap-frekwentie. De meeste interlink-
verbindingen vinden nog plaats op 70
cm, maar het aantal verbindingen dat
QSY gaat naar de 23 cm band neemt
gestaag toe.
(Met dank aan Ron Goossen, PE1HIZ)

HOBBYSCOOP NIET OP HCC-DAGEN

Van lange termijn planning is bij
NOS-radio geen sprake meer. Sinds de
nieuwe directie optreedt is de toekomst
van Hobbyscoop onzeker. Dat is helaas
de reden dat voor het eerst sinds de
HCC-dagen gehouden worden Hobbyscoop
niet met een stand zal zijn
vertegenwoordigd.

Er zijn wel plannen te over. Een nieuw
en zeer snel Basicode vertaal programma
voor de PC ligt in het verschiet. Deze
super-update kan echter door de interne
strubbelingen ook niet snel worden
verwezenlijkt.

Als u nog mee wil doen aan onze opstel
wedstrijd: 'Schrijf een leuke of gekke
herinnering op die te maken heeft met
Hobbyscoop', dan is het nu wel de
gelegenheid. Wie weet, misschien
bestaat het toch vrij unieke radio
programma over enige tijd wel niet
meer. U kunt een prachtige telefoon,
een pennenset of een VVV-bon winnen met
een anekdote die op Hobbsycoop slaat.

En sorry voor onze afwezigheid op de
HCC dagen.....

KNIPUITBON TELETEKST DECODER

+++++++++++++++++++++++++
+   NOS - HOBBYSCOOP    +
+ Inl teletekst decoder +
+                       +
+   Postbus  1200       +
+  1200  BE  HILVERSUM  +
+++++++++++++++++++++++++

Met behulp van bovenstaande bon kunt u,
geheel vrijblijvend, nadere informatie
aanvragen over de Teletekst Decoder van
Komfa. De decoder zal tijdens de
HCC-dagen in Utrecht gedemonstreerd
worden op een van de C.U.C.-stands.

KNIPUITBON PRO-AUDIO

Knip de onderstaande bon uit, plak hem
op een briefkaart, schrijf daarop uw
naam en adres, en stuur hem op. U
ontvangt dan vanzelf een gratis
proefexemplaar van het professionele
tijdschrift PRO-AUDIO.

------------------------------
N.O.S.  -  H O B B Y S C O O P

Aanvraag PRO-AUDIO Tijdschrift

P o s t b u s      1200

1200  BE  -  H I L V E R S U M
------------------------------

