289, woe 24 jan '90

LANCERING AMATEURSATELLIETEN

De lanceerdatum voor de ARIANE vlucht
V35, met onder andere de vier MicroSats
en twee UoSATs aan boord, is weer een
paar maal verschoven. In verband met
een probleem met een magnetische
bandrecorder in de Franse SPOT-2
aardobservatie satelliet leek het
noodzakelijk de lancering twee weken
uit te stellen. De bandrecorder moest
worden vervangen. Deze reparatie-aktie
verliep echter probleemloos, zonder dat
er enige schade werd aangericht aan de
zes amateur satellieten. Aanvankelijk
dacht men dat de lancering niet voor 24
januari kon plaatsvinden maar later
koos men toch voor 21 januari. Het
lanceervenster op 21 januari was tussen
0135 en 0145 UTC. Het aftellen verliep
zeer voorspoedig en er waren geen
technische problemen. Korte tijd voor
het openen van het lanceervenster
verslechterde het weer echter snel: er
verscheen een tropische regenbui met
onweer boven de ESA lanceerbasis bij
Kourou in Frans Guyana. Zes minuten
voor het lanceer tijdstip werd het
aftellen gestopt. Tegen het eind van
het lanceervenster begon het weliswaar
enigszins op te klaren maar niet
voldoende om de lancering door te
kunnen laten gaan. Men besloot een
nieuwe lanceer poging te ondernemen op
22 januari, weer tussen 0135 en 0145
UTC. De aanwezige AMSAT
vertegenwoordigers zorgden er intussen
voor dat de batterijen in de vier
MicroSats goed opgeladen bleven. Zoals
we afgelopen maandag reeds berichtten,
was de lancering op 22 jan. een
volledig succes.

UOSATS

De zes amateur satellieten zullen zo
spoedig mogelijk ingeschakeld worden
door kommando stations. Aanvankelijk
zullen ze vooral telemetrie uitzenden,
zodat de toestand aan boord van de
satellieten kan worden gekontroleerd.
Daarna zal veel nieuwe programmatuur in
de boordcomputers moeten worden
geladen. UoSAT D en E zullen
aanvankelijk 1200 Baud AFSK telemetrie
uitzenden, waarbij de 70 cm zenders
elke 60 sekonden in- en uitschakelen
onder besturing van de tweede (Z80)
boordcomputer. De twee UoSATs zullen
vervolgens tijdelijk gebruik maken van
speciale FORTH programmatuur voor tests
en standregeling voordat hun
gravitatie- gradient stabilisatie-
staaf wordt uitgeschoven. UoSAT D en
UoSAT E zullen, net als hun voorgangers
OSCAR 9 en OSCAR 11, een
gestabiliseerde stand moeten krijgen,
waarbij de onderzijde van de satelliet
steeds naar het aardoppervlak blijft
gericht.

MICROSATS

LUSAT, de Argentijnse MicroSat, heeft
naast een packet radio systeem een
onafhankelijke bakenzender met
telemetrie- systeem aan boord. Dit
telemetrie- systeem bevat 8 kanalen. De
bakenzender zendt op 437,125 MHz met
een uitgangs vermogen van ongeveer 0,5
watt.

De packet radio telemetrie- en
bulletin- uitzendingen van DOVE kunnen
direkt worden meegeschreven met een
normale TNC. De gebruikers van packet
radio systemen in de andere satellieten
zullen echter speciale PC-programmatuur
in hun computer moeten gebruiken,
waarbij de TNC in KISS-mode werkt, om
verbindingen te kunnen maken. Deze
programmatuur is nog in ontwikkeling.
(Aldus Nico Janssen, PA0DLO)

MUSEUM VOOR ZENDAMATEURISME

Enige tijd geleden is te Budel
opgericht de 'Stichting De WS-19'.
Initiatiefnemer is dhr. C. Moerman,
PA0VYL. Het doel van de stichting is
een overzicht te geven van de
ontwikkeling van het radio-
zendamateurisme in Nederland.

De stichting ontleent haar naam aan de
bekende Britse zend-ontvanger uit de
tweede wereld- oorlog, de Wireless Set
No. 19. Het zal niet het beste
radioapparaat uit die tijd zijn, het
bekendste is het zeker wel.
In de jaren was voor veel radio-
zendamateurs de WS-19 de basis voor hun
experimenten. In talloze varianten is
dit apparaat omgebouwd naar de
specifieke wensen van de amateur.

Er zijn plannen een museum in te
richten. De basis voor dit museum is de
prive verzameling van C. Moerman. Een
groot aantaal zenders- ontvangers plus
toebehoren en documentatie alsmede een
hoeveelheid radio-amateur literatuur is
in handen van de stichting gegeven. Aan
een passend onderkomen voor het museum
wordt gewerkt.

VLIEGTUIG SATELLIET COMMUNICATIE

Racal Avionics en Honeywell in Engeland
hebben afspraken gemaakt over de
ontwikkeling en produktie van
communicatie satelliet systemen voor de
burgerluchtvaart (SATCOM). Beide
bedrijven zijn al enkele jaren bezig
met de ontwikkeling van het Satfone
enkel-kanaals telefoonsysteem per
satelliet. De Gulfstream IV vliegtuigen
en de Boeings 747 van British Airways
zijn hiermee uitgerust. Het maakt het
mogelijk om rechtstreeks uit het
vliegtuig te bellen bijv. via de
Inmarsat satelliet.

Satcom maakt het luchtreizigers
mogelijk gewoon tijdens de vlucht over
de hele wereld te bellen, te faxen of
data communicatie te plegen. De
verbinding kan zowel in de cockpit als
in de cabine tot stand worden gebracht.

Beide maatschappijen hebben een Arinc
systeem ontwikkeld voor toepassing in
de luchtvaart zelf. Daarmee zouden via
satelliet allerlei vluchtgegevens
automatisch kunnen worden overgeseind.
Racal Avionics is een onderdeel van de
Racal Electronics groep met als
specialisatie het produceren van
communicatie en navigatie systemen
zowel voor de luchtvaart als op
vliegvelden. Honeywell zal vooral aan
de verkoopkant initiatieven nemen.

PROBLEMEN METEOSAT-4

De meteorologische organisatie Eumetsat
laat weten dat de oudere Meteosat-3
weer in gebruik zal worden genomen,
wegens storingen in de Meteosat-4. Het
geostationaire Meteosat systeem levert
de weerbeelden en wolkenfoto's die het
KNMI onder meer gebruikt voor het
'filmpje' van bewegende weerbeelden.
Deze komen van de laatst gelanceerde,
meest geavanceerde Meteosat-4. De
satelliet heeft echter een storing
ontwikkeld waarbij in oktober en
november fouten in de afbeeldingen
ontstonden. ESA heeft deze fouten
onderzocht maar kan nog geen verklaring
geven. Feit is dat meer testmateriaal
nodig is en waarvoor de reguliere
uitzendingen zo vaak zullen onderbroken
moeten worden dat Met-4 niet meer
bruikbaar is voor normale dienst.

SATELLIET TERUGHALEN

Daarom is besloten Meteosat-3 weer te
gaan gebruiken. Deze stond echter
tijdelijk al op een positie 50 graden
westerlengte, ergens boven Brazilie, om
met name het gebied van de Atlantische
Ocean te observeren. Hij zal nu
langzaam moeten terugdriften naar een
positie op 1 graad West boven de Golf
van Guinee bij Afrika, waar Meteosat-4
ook staat, op 0 graden precies. Aan
deze manoevre is op 21 dec. begonnen.
Rond 21 januari zal hij op die positie
zijn aangekomen en op de 24e om 9:00
UTC zal hij weer in dienst worden
genomen. De laatste beelden van 4
zullen de 24e om 7:30 en 8:00 UTC
worden verzonden.

ANTENNE NIET VERDRAAIEN

De meeste richtantennes en ook schotels
hebben wel zo'n brede bundel dat beide
satellieten op het moment van overname
in beeld zijn. Zelfs met schotels tot
4,5 meter doorsnee verwacht Eumetsat
geen problemen. De frekwenties op 1691
en 1694.5 blijven gehandhaafd. Ook het
uitzend schema blijft in grote trekken
eender.

Van Meteosat-3 is bekend dat hij nog
steeds last heeft van problemen met de
elektronische verdeling van de
zendenergie over de diverse antennes
tijdens het draaien. Dat geeft op
sommige momenten een verlies van 3 dB
in de uitgezonden energie, wat voor de
meeste ontvang stations wel valt op te
vangen.

ONDERZOEK AAN MET-4

Meteosat-4 zal een dag na de overname
van zijn taken op transport gezet
worden naar 10,5 West. Rond 13 februari
zal de satelliet daar zijn aangeland,
waarna een uitgebreid testprogramma zal
worden uitgevoerd op de kunstmaan. Met
name heeft men belangstelling voor de
slechte prestaties van het zogenaamde
Synchronisation and Imaging Channel
(SIC) dat verstoringen van grijswaarden
op de weerfoto's geeft. Op dit moment
is het niet bekend wanneer de satelliet
weer operationeel zal worden. ESA hoopt
er het beste van. Wel kosten deze
manoeuvres nogal wat 'brandstof'
waarmee de levensduur van beide
Meteosat's flink bekort wordt.

CURSUS STERRENKUNDE

Stichting 'De Koepel' organiseert dit
voorjaar weer haar geliefde cursus
'inleiding sterrenkunde'. Het is een
cursus voor iedereen (jong en oud) die
belangstelling heeft voor de hemel
verschijnselen en de geheimen van het
heelal. Er komen onderwerpen aan de
orde als de Maan, de Zon als meest
nabije ster, de planeten Mercurius tot
en met Pluto met de fraaie opnamen
gemaakt door de ruimtesonden Mariner,
Pioneer, Viking en Voyager. Uiteraard
komen ook de sterren aan bod in al hun
soorten en stadia van ontwikkeling.
Sterrenstelsels en geheimzinnige
onderwerpen als het ontstaan van het
uitdijend heelal, quasars en zwarte
gaten ontbreken evenmin.

Men krijgt uitleg over het zelf
bestuderen van de sterrenhemel en over
teleskopen die geschikt zijn over de
amateur. Er is een speciale les gewijd
aan ruimtevaart en ruimte onderzoek,
met o.a. aandacht voor de Nederlandse
astronomische satellieten. Ook is er
een rondleiding op de sterrenwacht, en
bij helder weer is er dan gelegenheid
om met een teleskoop waarnemingen te
doen.

Docenten van de cursus zijn
vakastronomen en gevorderde amateurs,
leden van de Nederlandse Vereniging
voor Weer- en Sterrenkunde.

CURSUSGEGEVENS

De cursus begint op maandag 12 februari
en wordt gehouden op de Sterrenwacht
Sonnenborgh, Zonnenburg 2, in het
centrum van Utrecht. Er zijn elf
lessen, meestal op maandagavond van
19.30 uur tot omstreeks 21.15 uur. De
laatste les is op 14 mei.

De kosten voor deelname bedragen
f100,-- per persoon. Daarbij is
inbegrepen een uitgebreide syllabus en
ander documentatie- materiaal.

Als u belangstelling heeft, schrijf of
bel dan naar stichting 'De Koepel',
Sterrenwacht 'Sonnenborgh', Zonnenburg
2, 3512 NL Utrecht, tel. 030-311360 (ma
t/m vr 9.30-16.30 uur). Ieder jaar weer
raakt de cursus volgeboekt, dus tijdig
inschrijven!

