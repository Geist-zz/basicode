297, woe 28 feb '90

ATLANTIS EINDELIJK OMHOOG

Vanaf de Amerikaanse basis Cape
Canaveral is -na vijf mislukte
pogingen- het ruimteveer Atlantis
woensdag ochtend vertrokken. Het gaat
om een geheime militaire missie.
Eerdere lanceer progingen mislukten
door technische mankementen, ziekte
onder astronauten en harde wind.
Sjoerd van der Werf doet in het NRC
Handelsblad uit de doeken dat het hier
gaat om een reusachtige spionage en
afluister satelliet van defensie die in
een zodanige baan wordt gebracht dat
hij het hele gebied boven de Sovjet
Unie bestrijkt.
Voor dat doel wordt voor het eerst
sinds er Space Shuttles worden
gelanceerd (april '81) gemikt op een
omloopbaan die een hoek maakt van 62
graden ten opzichte van de evenaar.
Voor vrijwel alle ruimteveer missies
wordt een inclinatie van ruim 28 graden
aangehouden en slechts een enkele keer
- met name tijdens vluchten van het
Spacelab aan boord - een inclinatie van
57 graden gekozen. Door nu een baan te
volgen met een hoek van 62 graden
t.o.v. de evenaar komen ook de
noordelijker gelegen delen van de aarde
en daarmee in feite het hele bewoonde
gebied van de Sovjet Unie binnen bereik
van de afluister antennes en uiterst
gevoelige camera's. De afluister
apparatuur is vooral bedoeld om een
indruk te krijgen tot wat voor omvang
de Sovjets hun geheime militaire
communicatie systemen hebben weten te
moderniseren.

ZWARE KUNSTMAAN

De bijna 17.000 kilo (!) wegende
satelliet, aangeduid als AFP-731, zal
ruim een etmaal na de start tijdens de
18e omwenteling in een zeer lage baan
(op ruim 200 km hoogte) om de aarde
worden geparkeerd. Vandaar ook dat het
toestel is uitgerust met motoren die
van tijd tot tijd zullem moeten worden
ingeschakeld om te voorkomen dat het
ruimtevoertuig door de afremmende
werking van de dampkring naar de aarde
terugvalt en grotendeels verbrandt.
De missie van de Atlantis, die slechts
vier dagen in beslag zal nemen, wordt
uitgevoerd door vijf astronauten o.l.v.
John Creighton. De landing zal
plaatsvinden op de luchtmacht basis
Edwards in Californie.

RAKET LANCERINGEN

Zoals de zaken er nu voor staan, zal er
na deze vlucht nog maar twee keer een
ruimtevaart missie met een volledig
militaire lading worden gevlogen. Het
ministerie van defensie heeft al
geruime tijd geleden besloten om
militaire satellieten voortaan weer
zoveel mogelijk met behulp van
conventionele raketten - met name de
zeer krachtige en daarvoor speciaal
gebouwde Titan-4 - te lanceren, al zou
het alleen maar zijn omdat die in de
praktijk een flexibeler planing
mogelijk maken, goedkoper zijn in het
gebruik en omdat het ruimteveer toch
niet kan worden toegepast voor de
lancering van militaire kunstmanen in
een baan om de polen. Aldus de analyse
van Sjoer van der Werf.

RUIMTE TASTTE SATELLIET AAN

De bijna zes jaar, die de op 12 januari
1990 door de bemanning van de space
shuttle Columbia geborgen LDEF
satelliet in de ruimte heeft
doorgebracht, hebben meer sporen
achtergelaten dan werd verwacht. Een
vluchtig eerste onderzoek heeft
uitgewezen dat het verwerings proces
bij sommige experimenten voor een nogal
opvallende aftakeling heeft gezorgd.

De LDEF satelliet had 57 experimenten
aan boord, die allemaal ontworpen waren
om na te gaan hoe verschillende
materialen en voorwerpen zich zouden
houden bij langdurige blootstelling aan
omstandigheden in de ruimte zoals
kosmische straling, bombardementen van
micrometeorieten, extreme temperaturen
en andere verschijnselen. Vooral de
micrometeorieten bleken veel sporen
achtergelaten te hebben en in sommige
gevallen het verwerings proces zelfs in
gang te hebben gezet. Ook werd er
verkleuring van verf- en laklagen
geconstateerd en hadden kunststof
beschermlagen het begeven. De
resultaten van de experimenten zullen
een belangrijke rol spelen bij de
materiaalkeuze voor toekomstige
ruimtestations. (Uit: de Telegraaf)

SPOT-2 IN GEBRUIK

SPOT-1, de Franse aardobservatie
satelliet, werkt nog steeds maar begint
aan het eind van zijn levensdagen te
geraken na vier jaar werk. Het succes
van de SPOT-2 lancering betekent dat
deze kunstmaan het werk binnenkort gaat
overnemen. De lancering geschiedde in
de nacht van 21/22 januari, samen met
zes amateur satellieten. Het Frans
ruimtevaart studie centrum CNES sloot
voor het aardobservatie werk van SPOT-2
een f 170 miljoen kostend contract af
met Matra, die het speurwerk moet
vastleggen. Net als SPOT-1 zal de
kunstmaan details op de grond
observeren van 10 bij 20 meter. Hij
beschrijft daartoe een zon-synchrone
baan over de polen op een hoogte van
830 km.

TWEE CAMERA'S

Met zijn twee hoge-resolutie camera's
legt de satelliet beelden vast in vier
spectra binnen het zichtbare licht.
Fijne geometrische details kunnen
worden vastgelegd door een
panchromatische mode. Daarnaast worden
er nog beeld vastgelegd en overgeseind
in groen, rood en infrarood. Daarnaast
is de satelliet in staat - net als
SPOT-1 - stereoscopische beelden van de
aarde te maken, een mode die de
Amerikaanse Landsat, een vergelijkbare
kunstmaan, niet heeft. De SPOT beelden
worden steeds belangrijker vanwege de
milieu aspecten en opsporing van
delfstoffen. Veel plaatjes van SPOT-2
zullen ook belangrijk zijn voor
regerings instanties die milieu studies
doen en land- en bosbouw bestuderen.
Ook zullen de beelden van belang zijn
bij de studie van natuurrampen zoals
overstromingen, lange droogteperioden
en plantenziekten. Voorts verwacht men
resultaten bij het voorspellen van
oogsten.

STEEDS DEZELFDE BEELDEN

SPOT-2 zal daartoe steeds elk stukje
land dag voor dag in kaart brengen. Het
is daardoor mogelijk van jaar op jaar,
eventueel van week tot week, de
gegevens te vergelijken. Een zwakke
schakel bleek bij SPOT-1 een van de
digitale recorders die de gegevens
tijdelijk vastlegt totdat men in het
zicht van een van de aardstations is.
Op het laatste moment werd zo'n
recorder vervangen, waardoor de start
van V-35 vertraging opliep. Het lanceer
venster was ook uiterst nauw in verband
met de zeer precieze baan die de
satelliet moet beschrijven. Alle
opgehaalde gegevens worden bewaard bij
CNES in Toulouse in Frankrijk.

AFN-TV KRIJGT NIEUW KANAAL

De enige TV-zender van het Amerikaanse
leger in Nederland AFN (tegenwoordig
AFRTS) in Soesterberg gaat verhuizen
naar een ander kanaal. Reden is dat
veel TV-ontvangers (ook Amerikaanse)
moeite hebben met het hoge kanaal
waarop momenteel wordt uitgezonden. Het
nieuwe kanaal wordt 24, vlak onder
Lopik Nederland 2, dat op kanaal 27
uitstraalt. Kanaal 80, dat omgerekend
naar de Europese VHF bandindeling
overeenkomt met kanaal 70+, is ook in
de Verenigde Staten nauwelijks meer in
gebruik. Destijds werd, met name op
verzoek van de Nederlandse overheid,
opzettelijk voor het slecht te
ontvangen kanaal gekozen. Dit om het de
'niet Amerikanen' buiten de basis extra
moeilijk te maken de zender te
ontvangen. Toch maakten multinorm
ontvangers aan die verwachting al snel
een einde. Wanneer het 'nieuwe' kanaal
24 in gebruik genomen gaat worden is
nog niet bekend, aldus een woordvoerder
van PTT Telecom in Den Haag.

SATELLIET-TV

AFRTS is naast de landzender in
Soesterberg ook via de satelliet te
ontvangen. Dit ingevolge het verzoek
van de Amerikanen om in Zuid-Limburg
een tweede televisie zender te
plaatsen. Vanwege het grote aantal
zenders dat in die regio te ontvangen
is, kon het verzoek om een aardse
zender niet worden gehonoreerd. De
aldaar gelegerde militairen zijn nu op
de satelliet aangewezen. Via een van de
Intelsats wordt in B-MAC het AFN-TV
signaal met een extra versleuteling
uitgezonden. In het satelliet signaal
zitten voorts een tweetal radiozenders
verpakt: het gebruikelijke programma
van AFN-radio en een Easy Listening
station. Uitsluitend Amerikaanse
militairen kunnen van AFN een speciale
decoder huren om het signaal te
ontcijferen (aldus Bert van Delen in
Video Uit en Thuis).

VERONIQUE CODEERPROBLEMEN

Hetzelfde blad bericht ook dat er een
Veronique decoder bestaat van de firma
Leng in Harderwijk die voor de
satelliet-kijkers op Astra voor f 350.-
de gestoorde beelden weer ontklutst.
Volgens deskundigen uit de wereld van
de zendamateurs heeft Veronique
problemen met het witniveau van zijn
kanaal sinds het gescrambled is.
Uitzendingen die via de klutser lopen
zien er daarom vaak slecht uit, terwijl
de niet gecodeerde uitzendingen er
normaal uitzien.

Radio Bulletin bericht dat er bij
strenge koude nogal eens plastic kapjes
van de Astra ontvanger Amstrad knappen.
Dit kapje beschermt de Low Noise
Converter (de ontvangkop) van de
schotel tegen het binnendringen van
vocht. Het is snel afgelopen met de LNC
nadat het kapje kapot is gegaan.

PROEFNUMMER

Veel scanner- en zend- en luisternieuws
ontlenen wij aan Radio Amateur Magazine
van onze medewerker Willem Bos. (Willem
werkte al voor Hobbyscoop voor het blad
gesticht werd). Je kunt het blad
beschouwen als een soort gedrukte
Hobbyscoop. In samenwerking met RAM
daarom onderstaande bon voor Hobbyscoop
luisteraars die ook wel eens een
compleet uitgewerkte test willen lezen.

===================
Aan: NOS-HOBBYSCOOP

Gratis proefnr. RAM

Postbus 1200
1200 BE   Hilversum
===================

