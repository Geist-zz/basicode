267, maa 13 nov '89

ELEKTRONISCH SPOORBOEKJE AANGEBODEN

Vorige week bespraken we het
'Elektronisch Spoorboekje', een proef
van de software dochter van NS, het
bedrijf CVI in Utrecht. Voor dit
elektronische spoorboekje blijkt veel
belangstelling te bestaan. Omdat het
een proef is kan men het niet kopen.
Hobbyscoop heeft echter tien exemplaren
van het jubilerende CVI (25 jaar)
gekregen om aan luisteraars uit te
delen. Daar moet u echter wel wat voor
doen.
Schrijf op een briefkaart wat volgens u
het belangrijkste argument is om een
elektronisch spoorboekje uit te geven,
en stuur deze briefkaart naar het
bekende adres.
Onder de inzenders met de beste ideeen
verloten wij de tien floppy disks. Het
computer spoorboekje draait op de PC
met een eenvoudige grafische kaart. Wel
is minstens 512 K geheugen nodig omdat
de programmatuur nogal omvangrijk is.

SPREKENDE COMPUTER

Van verschillende kanten zijn vragen
gekomen over het sprekende
talenprakticum dat Sirex computers
heeft gemaakt. Er zijn trouwens meer
toepassingen denkbaar voor computers
die teksten kunnen opnemen en
reproduceren. Een speciale insteekkaart
is het geheim van de sprekende en
luisterende schakeling. Sirex Europe
Computer Technology schreef er ook
software voor. Het gaat om een
grotendeels Nederlandse ontwikkeling.
Inlichtingen bij bovengenoemde firma
via het adres: Postbus 1308, 7500 BH
Enschede. In onze uitzending kwam de
directeur verkoop dhr. H. van der Horst
aan het woord. Sirex heeft als
telefoonnummer: 053-314360.

ISI-PROJECT

Het CIBB, Centrum Innovatie
Beroepsonderwijs Bedrijfsleven, heeft
het landelijk project- management van
het ISI-project gevoerd. Het ISI, of
voluit Instroomproject Schoolverlaters
Informatiserings- beroepen, heeft in de
periode tussen 1985 en 1989 15.000
schoolverlaters en werklozen opgeleid
voor een informatica- beroep. Met
succes, want circa 85 procent heeft
drie maanden na de opleiding een baan.

Vanaf september 1989 zijn deze
opleidingen regulier geworden. Ongeveer
1800 leerlingen zijn in 28
streekscholen aan deze nieuwe
opleidingen begonnen. Deze 28 scholen
hebben in oktober de beschikking
gekregen over een compleet Tulip
Computer- leslokaal.

Het project wordt door Tulip Computers
in twee sessies uitgeleverd. Tijdens de
eerste ronde werden 28 scholen
voorzien. Begin 1990, tijdens de tweede
sessie, krijgen nog eens 18 scholen een
compleet computerlokaal.

Het project is ontstaan uit de behoefte
vanuit de onderwijswereld om te kunnen
beschikken over professionele computer
apparatuur. Hierdoor kan de verdere
groei van automatiserings toepassingen
bij worden gehouden. Daarbij is de
personal computer het belangrijkste
werkinstrument voor de leerlingen. Met
de Tulip-pc configuraties kunnen de
leerlingen adequaat worden voorbereid
op de automatiserings praktijk in het
bedrijfsleven.

In het project wordt de Tulip at
compact 2 geleverd met een VGA monitor
paperwhite, een Star LC 10 printer en
een flat-screen overhead projector per
lokaal. De installatie alsmede een
gebruikers cursus wordt door Tulip
Computers per school op locatie
verzorgd.

MEETSTATION VOOR VERVUILING ZEEWATER

Een Europees waarschuwingsnet tegen
verontreinigingen van de zeeen rond
Europa gaat ongeveer 750 miljoen gulden
kosten, zo heeft het Westduitse
onderzoeks centrum GKSS in Geesthacht
berekend. De ontwikkeling van een
dergelijk meetnet, dat het
Hydrografisch Instituut in Hamburg
nader uitwerkt, is een onderzoeks
project van de Europese Gemeenschap.
Hierin nemen twaalf Europese
kuststaten, waaronder Nederland, deel.
Het eerste drijvende meetstation zal
volgend jaar zomer bij wijze van proef
in werking treden.

MERMAID

De bedoeling van het volautomatisch
werkende meetnet, 'mermaid'
(zeemeermin) genaamd, is dat de
betrokken landen onmiddellijk worden
gewaarschuwd, als zich een ernstige
verontreiniging op zee voordoet. ,,De
recente algenpest, zeehonden sterfte en
salmonellen vergiftiging hebben meer
dan duidelijk gemaakt hoe hoog de
ecologische belasting van de Europese
zeeen is. Men weet nog steeds niet
precies welke schadelijke stoffen
verantwoordelijk zijn voor deze
milieurampen of waar ze vandaan komen.
Een dicht meetnet kan uitkomst
bieden'', aldus een vertegenwoordiger
van het onderzoeks centrum.

DOORLOPENDE CONTROLE

De vervuiling van de zeeen wordt nu met
behulp van onderzoeks schepen op
gezette tijden gemeten. Een doorlopende
controle van de kwaliteit van het
zeewater ontbreekt.

Door het uitzetten van enkele honderden
boeien, met meetapparatuur aan boord,
op strategische punten op zee, kan men
de veranderingen in de waterkwaliteit
constant in de gaten houden. Elke
verontreiniging kan op tijd worden
opgemerkt, zodat een milieuramp
voorkomen kan worden.

MEETGEGEVENS

Met Mermaid (Marine Environmental
Remote Control Measuring and Integrated
Detection) kunnen naast oceanische een
groot aantal chemische, fysische en
organische gegevens worden verzameld.
De met sensoren uitgeruste boeien, die
tevens watermonsters nemen, kunnen de
belangrijkste zware metalen, chemische
stoffen, organisch materiaal en
voedings stoffen in het zeewater
opsporen. Het meetprogramma kan later
worden uitgebreid, als zich nieuwe
ontwikkelingen voordoen.

De resultaten van de metingen zullen in
een boordcomputer worden verwerkt.
Vervolgens worden de gegevens vanaf de
boei langs radiografische weg naar een
station op het land overgebracht. Een
volgende stap is de inschakeling van
een ruimtesatelliet voor het overseinen
van de meetgegevens. Dit zal nodig
zijn, als alle zeeen rond Europa van
dergelijke 'zeemeerminnen' zijn
voorzien.

KOSTEN

De kosten van een volledig uitgeruste
'mermaid boei' bedragen volgens het
huidige ontwerp anderhalf miljoen
gulden. Een compleet Europees meetnet
vergt minstens vijfhonderd van
dergelijke meetstations, zodat de
totale kosten al gauw neerkomen op
driekwart miljard gulden. Of de in het
project deelnloende kuststaten bereid
zullen zijn een dergelijk bedrag samen
op te brengen, staat nog niet vast.
(Bron: ANP)

EVOLUON GAAT DICHT

Zoals reeds enige tijd geleden is
aangekondigd, sluit het Evoluon in
Eindhoven op 1 december a.s.
Drieentwintig jaar lang heeft het
Evoluon op attractieve wijze vele
miljoenen bezoekers mogen informeren
over de wisselwerking tussen techniek
en samenleving.

Philips beschouwt het exploiteren van
een toeristische en educatieve publieks
manifestatie, met een zo ruime
doelstelling als het Evoluon, niet
langer als behorende tot haar taken.
Het gebouw zal weliswaar blijven
bestaan, maar een nieuwe functie
krijgen: het zal worden ingericht als
ruimte voor ontvangsten, demonstraties
en exposities. In 1991, het jaar waarin
Philips zijn 100-jarig bestaan viert,
zal het Evoluon in zijn nieuwe
hoedanigheid in gebruik worden genomen.

THEMAWEEKEND IN AVIODOME

Op zaterdag 9 en zondag 10 december zal
in het lucht- en ruimtevaart- museum
Aviodome op Schiphol een themaweekend
worden georganiseerd rond het onderwerp
'Luchtvaart en geluid'. Een grote
verscheidenheid aan geluids fragmenten,
afkomstig uit het archief van de
Aviodome, zal deze dagen door de
bezoekers beluisterd kunnen worden.

Een aantal fragmenten zal betrekking
hebben op belangrijke vluchten en
ruimtevaart- evenementen, zoals de
vlucht van de Uiver in de
London-Melbourne Race in 1934 en de
eerste landing op de maan, van de
Apollo 11 in 1969. Maar er zullen ook
heel andere geluiden te horen zijn,
zoals het gebrul van een Spitfire uit
de Tweede Wereldoorlog tijdens een
luchtgevecht, een geluid dat velen zich
nog uit eigen ervaring zullen kunnen
herinneren, en het gepruttel van de
motor van een vliegtuig uit 1910, toen
slechts een handjevol 'aviateurs' de
wereld versteld deed staan van het feit
dat de mens op zelfgemaakte vleugels
kon vliegen!

Ook zullen er stemmen te horen zijn van
bekende mensen uit de geschiedenis van
de luchtvaart, zoals die van Albert
Plesman, de man die de KLM in minder
dan 35 jaar heeft gemaakt tot een van
's werelds meest succesvolle luchtvaart
maatschappijen. Verder zal er muziek te
beluisteren zijn die met de luchtvaart
te maken heeft, zoals de bekende
KLM-mars.

Iedereen die in dit on-museale (musea
laten dingen zien en maar zelden horen)
thema- weekend het luchtvaart- museum
Aviodome wil bezoeken is op beide dagen
welkom tussen 12.00 en 17.00 uur.

KNIPUITBON PRO-AUDIO

Knip de onderstaande bon uit, plak hem
op een briefkaart, schrijf daarop uw
naam en adres, en stuur hem op. U
ontvangt dan vanzelf een gratis
proefexemplaar van het professionele
tijdschrift PRO-AUDIO.

------------------------------
N.O.S.  -  H O B B Y S C O O P

Aanvraag PRO-AUDIO Tijdschrift

P o s t b u s      1200

1200  BE  -  H I L V E R S U M
------------------------------

KNIPUITBON TELETEKST DECODER

+++++++++++++++++++++++++
+   NOS - HOBBYSCOOP    +
+ Inl teletekst decoder +
+                       +
+   Postbus  1200       +
+  1200  BE  HILVERSUM  +
+++++++++++++++++++++++++

Met behulp van bovenstaande bon kunt u,
geheel vrijblijvend, nadere informatie
aanvragen over de Teletekst Decoder van
Komfa. De decoder zal tijdens de
HCC-dagen in Utrecht gedemonstreerd
worden op een van de C.U.C.-stands.

