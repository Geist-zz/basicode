294, woe 14 feb '90

LANCERING SOYUZ-TM9

De S-TM9 werd met succes gelanceerd
vanaf Baykonur op 11 febr. '90 om
0616UTC. De kritieke startfase verliep
geheel volgens het schema: separatie
1ste trap 161747UT, 2de om 062046UT en
3de 062449UT. Dus toen was de S-TM9 in
zijn eerste baan met een apogeum van
243 KM en perigeum 198.7 KM. Zoals
gisteren bekendgemaakt is Solovyov,
Anatoliy, de commandant, en Balandin,
Aleksandr de boordmechanicien.

RADIOVERKEER

Zoals altijd na een S-TM lancering was
ook nu de hele dag het radioverkeer erg
interessant, niet alleen dat van de
S-TM9 zelf, maar ook van de MIR. In het
MIR verkeer kwam de vlucht van de S-TM9
herhaaldelijk ter sprake. Al tijdens de
2de omloop van S-TM9, was deze hoorbaar
op 121.750 mc tussen 0917-0920UTC. Ook
werkte er weer een Telemetrie zender op
166.138 mc en een signaal voor Doppler
metingen in de 922 mc band. 37 minuten
later kwam MIR over en het radioverkeer
leverde het gegeven op, dat de baan van
S-TM9 op diens 4de en 5de omloop zou
worden gecorrigeerd. Nog eens 50 min.
later was S-TM9 er weer op diens 3de
omloop (die overging in de 4de) en
inderdaad werd de eerste correctie door
Solovyov en Balandin gerapporteerd.
Tussen 1217 en 1227UTC ging S-TM9 weer
over in de 4de en 5de omloop en alweer
kwam de correctie, nu dus de 2de, ter
sprake. In het radioverkeer was ook
Balandin hoorbaar, dus misschien heeft
de ruimteziekte op deze nieuweling geen
vat! De laatste overkomst voor deze dag
was tijdens oml. 7, 1526-1532UTC. Geen
radiotelefonie: de kosmonauten -zoals
te doen gebruikelijk- sliepen; alleen
Telemetrie en Doppler draaggolf was
hoorbaar.

VRACHTSCHIP LOSGEKOPPELD

De Progress-M2, het vrachtschip, is
kort geleden -buiten ons bereik-
losgemaakt van MIR. Dit moest om de
Kvant-1 achterste poort voor de S-TM9
vrij te maken. Vanuit de losgekoppelde
Pr-M2 werden TV-opnamen gemaakt, die
door de MIR kosmonauten werden
opgenomen en naar TsUP werden
doorgeseind. Viktorenko leverde bij de
beelden commentaar.

SOYUZ-TM9 VASTGEMAAKT AAN MIR

Op 13 febr. 1990 om 063740UTC koppelde
de S-TM9 aan de Kvant-1 (Module-E)
achterste koppelpoort. De nadering
verliep zeer voorspoedig en werd zowel
door de kosmonauten als door TsUP als
een succes ervaren. Er waren met
naderingen in het recente verleden
(o.a. met de Module-D) wat problemen
met het gebruikte Kurs naderings
systeem geweest. Ditmaal was men zelfs
voor op het schema.

ENTHOUSIASTE BEGROETING

De nadering vond plaats in omloop 22875
toen MIR nog buiten ons bereik was. De
volgende oml. 22876, 0804-0812UTC, kon
worden gehoord hoe de kosmonauten
elkaar na het openen van het luik
tussen Kvant-1 en Soyuz-TM9 enthousiast
begroetten. Met dit openen was gewacht
tot TsUP stabiele TV beelden binnen
kreeg. Het openen zelf ging wat
moeizaam en de MIR bemanning vroeg aan
hun nieuw aangekomen collega's van hun
kant een handje te helpen. Korte tijd
na de begroeting volgden er enkele
toespraakjes van Viktorenko, Serebrov
en Solovyov en werd vooral TsUP
gecomplimenteerd voor het goede
'naderingswerk'.

VOLGSCHIP

De volgende doorgang in oml. 22877,
0938UTC, waren de kosmonauten bezig met
het 'conserveren' van de systemen van
het nieuw aangekomen ruimteschip S-TM9.
Een deel van het radioverkeer tijdens
deze doorgang werd gevoerd via het
volgschip Kosmonavt Yuriy Gagarin,
liggend in de Atlantische Oceaan niet
ver van de Canarische eilanden. Dit
schip heeft ongetwijfeld een
belangrijke rol bij de naderings
operatie gespeeld.

ROEPNAMEN

De nieuwe bemanning heeft als roepnaam
RODNIKI (Solovyov Rodnik-1, Balandin
Rodnik-2). Deze roepnaam had Solovyov
ook tijdens diens vlucht met de S-TM5
(met de Bulgaar Aleksandrov aan boord)
naar MIR in juni 1988.

PLANNEN

1. Terugkeer Viktorenko en Serebrov op
19 febr. a.s. met de Soyuz-TM8.
2. Mogelijk kort daarna weer een kort
vluchtje van Solovyov en Balandin om de
Soyuz-TM9 over te zetten van de
achterste naar de voorste poort van het
doorgangs compartiment. Dit kan dus al
op 20 of 21 febr. a.s. plaatsvinden.
3. Lancering Kvant-3 (Module-T) eind
maart '90; koppeling begin april '90.
4. Solovyov en Balandin blijven 6
maanden aan boord.
5. Sol. en Bal. zullen geen ruimte-
wandelingen maken. (Behalve natuurlijk
in een noodsituatie.)

Chris v.d. Berg, NL-9165/A-UK3202

UOSATS EN MICROSATS

Er is nu meer duidelijkheid ontstaan
over de identifikatie van de twee
nieuwe UoSATs en vier nieuwe MicroSats.
De lijst van identifikaties van alle
objekten uit de Ariane 4 lancering van
22 januari ziet er waarschijnlijk als
volgt uit:

NASA/NORAD Internat.   Satelliet
cat. nr.   aanduiding  naam
20436      1990-005A   SPOT 2
20437      1990-005B   UoSAT-OSCAR 15
20438      1990-005C   AMSAT-OSCAR 16
20439      1990-005D   UoSAT-OSCAR 14
20440      1990-005E   DOVE-OSCAR 17
20441      1990-005F   WEBERSAT-O18
20442      1990-005G   LUSAT-OSCAR 19
20443      1990-005H   3e trap ARIANE

Het is echter niet uitgesloten dat
20437 de derde trap van de ARIANE 4
raket is terwijl 20443 UoSAT-OSCAR 15
is. Ook andere identifikaties kunnen
nog wijzigen. AMSAT-NA heeft besloten
de naam van PACSAT, nu deze satelliet
in zijn baan om de aarde is gekomen, te
wijzigen in AMSAT-OSCAR 16.

UoSAT-OSCAR 14

Bestudering van de telemetrie van OSCAR
14 heeft aangetoond dat deze satelliet
na de lancering om zijn Y-as is gaan
roteren. Deze Y-as is daarbij
noord-zuid gericht. Om de satelliet te
kunnen stabiliseren moet nu dus eerst
deze rotatie worden gestopt, waarna een
langzame rotatie om de Z-as moet worden
gerealiseerd. Deze Z-as moet dan
vertikaal komen te staan. Om deze
vertikale stand vast te houden, waarbij
de antennes naar de aarde gericht
blijven, wordt daarna de lange
stabilisatie-staaf uitgeschoven. De
satelliet funktioneert verder
uitstekend en telemetrie kan worden
ontvangen op 435,070 MHz.

UoSAT-OSCAR 15

Men is er nog niet in geslaagd OSCAR 15
opnieuw signalen te laten uitzenden. De
meeste systemen in de satelliet zijn
dubbel uitgevoerd of kunnen worden
omzeild. Het kommando station probeert
dan ook met alle mogelijke kombinaties
van kommando's de satelliet weer
volledig onder kontrole te krijgen. Ook
al zou de boordcomputer 'op hol
geslagen' zijn, dan nog zou het
kommando station die computer moeten
kunnen omzeilen. Men rekent dus nog
steeds op een spoedige oplossing van de
problemen. Rapporten van alle ontvangen
telemetrie van OSCAR 15 van na 2300 UTC
op 22 januari blijven welkom in Surrey.
(Aldus Nico Janssen)

ONTWIKKELINGEN JAPANSE RUIMTEVAART

Vorige week heeft het Japanse
ruimtevaart bureau NASDA de lancering
van drie satellieten in een keer
verzorgd. Er werd een tweetraps raket
gebruikt van het type H-1. De raket
werd afgeschoten van de Tanegashima
Space Centre van de kust van het
zuidelijke eiland Kyushu. Het was de
eerste keer dat Japan liet zien zoveel
kunstmanen ineens te kunnen lanceren.
Eerder was zoiets alleen gelukt in de
USA, Europa, de Sovjet Unie en China.
33 minuten na het vertrek werden de
drie satellieten gescheiden, op weg
naar elk een eigen baan. De
belangrijkste satelliet is de MOS-1b
een Marine Observation Satellite, die
deel uitmaakt van een internationaal
aard observatienet. De kunstmaan zal
onder andere temperaturen van oceanen
gaan meten en meer waarnemingen doen
die te maken hebben met zeeen en
continenten.

EXPERIMENT DEBUT

De 2e satelliet heet DEBUT, dat staat
voor Deployable Boom and Umbrella Test.
Een experiment dat ertoe dient de
mogelijkheden van de Japanse
ruimtevaart te testen en uit te bouwen
in verband met de voorgenomen koppeling
met het U.S. ruimtevaart station
Freedom dat eind van dit jaar zal
worden gelanceerd. De kunstmaan zal een
lange staaf ontvouwen die van belang is
voor het bouwen van ruimte platforms.
Verder worden allemaal proeven gedaan
die met de micro zwaartekracht te maken
hebben en het aanmaken van chips en
pharmaceutische materialen. DEBUT zal
ook een gestroomlijnde paraplu
ontvouwen die gebruikt kan worden voor
het afremmen van terug vallende
ruimtevoertuigen in de aardse
atmosfeer.

JAPANSE AMATEUR SATELLIET

Tenslotte is een tweede packet-radio
kunstmaan voor zend- en luisteramateurs
gelanceerd. Het is de JAS-1B, een
broertje van Fuji Oscar-12 die al
eerder is uitgevallen wegens problemen
met zonnecellen of batterijen. De
JAS-1B is op een aantal punten
gewijzigd waardoor men hoopt dat hij
langer zal blijven functioneren voor de
amateur wereld dan zijn voorganger.

JAPANSE PLANETAIRE RUIMTEVAART

Op 24 jan. 1990 lanceerde Japan de
Muses-A richting Maan. Het betreft een
193 kg zware satelliet waarvan een
kleine 11 kg zware satelliet kan worden
afgescheiden die in een omloopbaan rond
de Maan moet komen. Het projekt is mede
bedoeld om de 'swingby' techniek te
oefenen voor latere interplanetaire
missies. Muses-A werd gelanceerd met
een Nissan M 3S-2 drietraps raket. Met
dit type zijn in het verleden o.a. de
Sakigake gelanceerd (een
interplanetaire sonde, o.a. gebruikt
voor het waarnemen komeet Halley) en de
astronomische Ginga satelliet.

DUBBELSATELLIET

Sinds aug. 1976, toen de Sovjet Unie de
Luna 24 lanceerde, is er geen toestel
meer naar de maan gestuurd. De
dubbelsatelliet Muses-A komt in een
sterk elliptische baan, waarbij het
aphelium tenslotte zo groot wordt dat
ze op 20 maart 1990 in een bocht om de
Maan beweegt, op circa 22.500 km van
deze. Op dat moment wordt de kleinste
satelliet van de grotere gescheiden en
in een omloopbaan rond de Maan gebracht
op 16.000 km hoogte. Uiteindelijk doel
van dit projekt zou zijn, Japan te
laten deelnemen in een Amerikaans plan
voor een bemande maanbasis. Men heeft
voor zo'n basis ook eigen Japanse
plannen ontwikkeld.

OVERIGE PLANNEN

Japan heeft nog meer plannen voor het
planetaire ruimte- onderzoek: zo wil
men in 1996 een toestel naar de komeet
Wirtanen sturen om er stofmonsters te
verzamelen. In datzelfde jaar staat ook
een reis naar Venus op het programma,
alwaar ballonnen in de atmosfeer zullen
worden gebracht. Daarna wil men nog
twee toestellen rond de Maan sturen en
een penetrator op het oppervlak van de
Maan seismische en andere instrumenten
laten afzetten. (Uit: Nieuwsbrief St.
'De Koepel')

