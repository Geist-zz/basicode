370, maa 17 dec '90

SOYUZ-TM10 VEILIG GELAND

De landing vond plaats op maandag 10
december om 0605UTC, in de buurt van de
stad Aralyk in Kazakhstan. Met Manakov
en Strekalov keerde ook de Japanse
reporter Akiyama terug. De vlucht van
de Japanner is op allerlei manieren
gefilmd en gefotografeerd. Als onze
media zo goed zijn een en ander van TBS
te kopen kunnen we prachtige films en
plaatjes verwachten. Na de landing
zouden de kosmonauten direct naar
Zvyozdnyy (Sterrestadje bij Moskou)
worden gevlogen voor medisch onderzoek
en adaptatie.

ACTIVITEITEN

Voor de oude bemanning: voorbereiden op
terugkeer. Medische begeleiding tijdens
de oefeningen met de Chibis (een
drukpak voor wennen aan de toestand op
aarde) en het inpakken en klaarmaken
van de S-TM10. Verder het overdragen
van de inventaris aan de aflossers.
Naast een overladen programma aan
reportages, waarbij vooral de
schoonheid van de aarde gezien vanuit
de ruimte moest worden belicht, deed de
Japanner ook experimenteel werk. O.a.
medisch onderzoek op zichzelf
-aanpassing gewichtloosheid- en met
kikkers het project FRIS (Frogs in
Space). Het ging erom te zien hoe de
dieren reageerden op het ontbreken van
de zwaartekracht nadat zij zich hadden
afgezet voor een sprong. Akiyama leek
zich niet helemaal happy te voelen: hij
had het koud, het eten beviel hem niet.
Hij mocht daarom gebruik maken van de
hut van de boord- ingenieur. Afanasyev
benadrukte, dat vooral waar het eet- en
drinkgewoonten betrof de Japanner erg
verschilde van de Russen. De gehele
week was Akiyama te horen, alleen de
laatste dag liet hij het, althans
tijdens overkomsten hier, afweten.

RADIO-AMATEURISME

Manarov nam af en toe de gelegenheid
waar om de 2 meter set te proberen. Hij
kwam een keer uit op de 145.500 mc en
op 9 dec. om 1306UTC op de 145.550 mc.
Roepnaam: U2MIR. Of hij ook op die
frequenties luistert of een andere voor
ingang gebruikt is nog niet duidelijk.

Ook radiocontact met de space shuttle
Columbia lag in de bedoeling. Dit is
echter niet doorgegaan vanwege de vele
problemen aan boord van de shuttle. Wel
is er vanuit de Columbia amateurradio
bedreven (packet radio). Helaas door
lage incl. (28.5 gr.) buiten ons
bereik.
Chris v.d. Berg, NL-9165/A-UK3202

SHUTTLEVLUCHT ASTRO-1 AFGESLOTEN

De op 2 december gelanceerde shuttle
Columbia heeft de astronomische missie
Astro-1 met gedeeltelijk succes
afgesloten. In de vroege ochtend van 11
december, om 6.54 uur (Ned. tijd),
raakte het landings gestel de verharde
baan van de luchtmacht basis Edwards.
Deze was voor de gelegenheid versierd
met miljoenen kerstboom lampjes.

VEEL TEGENSLAGEN

Astro-1 heeft met nogal wat tegenslagen
te kampen gehad. Zo raakte op woensdag
5 december een van de computers voor de
besturing van de ultraviolet (UV)
telescopen aan boord defect, en op de
dag erna gebeurde hetzelfde met een
reserve exemplaar. Daarna werd
overgegaan op bediening vanaf Aarde,
met veel tussenkomst van de
astronauten.

Een ander probleem was een verstopte
afvoer leiding van het shuttle toilet.
Doordat geen vloeistof uit dit toilet
meer geloosd kon worden dreigde de
opslag tank, met een capaciteit van 75
liter, overvol te raken. Dat zou dan
geleid hebben tot een vervroegde
landing. De verstopping werd echter nog
in de ruimte opgelost, zodat het leek
alsof de vlucht verder normaal vervolgd
zou kunnen worden.

De landing van de Columbia moest echter
alsnog met een dag vervroegd worden
toen er slecht weer voorspeld werd voor
de landing op de luchtmacht basis
Edwards in de Mohave woestijn in
Califonie. De NASA had waarschijnlijk
de om dezelfde reden verplaatste
landing van de vorige shuttlevlucht nog
vers in het geheugen. Toen moest er
uiteindelijk uitgeweken worden naar de
plaats van lancering, Cape Canaveral.

Door het vervroegen van de landing is
een geplande poging van astronaut Ron
Parise om radiocontact te maken met het
Russische ruimtestation Mir komen te
vervallen.

WAARNEMINGEN

Van de waarnemingen heeft zo'n 62% nog
doorgang kunnen vinden. Zo werd
bijvoorbeeld gekeken naar de kern van
het sterren stelsel NGC-4151, een van
de zogenaamde Seyfert stelsels. Deze
zijn buitengewoon helder in UV en
rontgen. Men denkt dat dit komt doordat
zich in het centrum ervan een zwart gat
bevindt. Wanneer materie in dit gat
valt, komt hierbij veel energie vrij,
in de vorm van UV- en rontgen straling.
Het gat zelf valt niet te zien, omdat
de aantrekkings kracht zo groot is dat
zelfs licht er niet aan kan ontsnappen,
maar men hoopt op de waarnemingen de
stroom van materie naar het zwarte gat
te kunnen aantonen. (aldus Yvo
Krijgsman)

GALILEO PASSEERT DE AARDE

Op 8 december passeerde een verkenner
de Aarde, waarvandaan hij 14 maanden
eerder vertrokken was. Deze sonde,
Galileo, was dus na meer dan een
miljard kilometer te hebben afgelegd
terug bij af. Schijnbaar tenminste,
want Galileo maakte gebruik van de
zwaarte kracht van de Aarde om te
versnellen, zoals hij eerder ook al bij
de planeet Venus gedaan had.

JUPITER-VERKENNER

De Galileo, die op 18 oktober vanuit de
space shuttle Atlantis gelanceerd werd,
is bedoeld voor de verkenning van
Jupiter en diens vier grootste manen.
Het originele plan was om de sonde
direct richting Jupiter te sturen. De
hiervoor benodigde sterke rakettrap
werd na de ramp met de Challenger
echter te gevaarlijk geacht, zodat een
alternatief gezocht moest worden. Dit
werd gevonden in VEEGA, Venus Earth
Earth Gravity Assist. Hierbij wordt
gebruik gemaakt van de aantrekkings
kracht van Venus, en daarna tweemaal
die van de Aarde, om Galileo een
dusdanige snelheid te geven dat hij
Jupiter kan bereiken.

EERSTE AARDPASSAGE

Op 8 december naderde Galileo voor de
eerste van twee aardpassages. Vanaf de
nachtzijde van de Aarde schoot Galileo
met zo'n 31.000 km/u op onze planeet
af. Boven het zuiden van Libie werd de
Aarde het dichtst genaderd: op 955 km!
Met het instrumenten pakket aan boord
werd zowel de Aarde als de Maan onder
de loep genomen. Globale aardse
effecten als de afname van de ozonlaag
en het broeikas effect werden bekeken.
De metingen hieraan zullen over 2 jaar
worden vergeleken met die van Galileo's
tweede aardpassage.

Ook de Maan werd apart bestudeerd. Zo
werd op de achterkant van de Maan het
grote inslag bekken Mare Orientale
bekeken, dat niet vanaf Aarde te zien
is. Ook een nog niet eerder in kaart
gebracht deel van de Maan werd
vastgelegd.

FILM

De beelden die tijdens deze passage
zijn gemaakt zullen aan elkaar worden
gemonteerd om een film te krijgen
waarin de beweging van de Maan rond de
Aarde te zien is, terwijl men dit
tweetal steeds groter ziet worden. Ook
de meeste beelden die tijdens de
passage van Venus werden gemaakt zijn
nu pas overgezonden, omdat alleen nu
via de secundaire antenne op een
betrouwbare manier foto's konden worden
verzonden. Pas over vijf maanden zal de
hoofdantenne worden ontvouwen.

PER GASPRA AD ASTRA

Na deze passage zal Galileo in oktober
op zo'n 1000 km langs de planetoide
Gaspra vliegen, om op 8 december 1992
weer terug te keren bij de Aarde.
Hierna wordt hij opnieuw weggeslingerd,
nu richting Jupiter. Onderweg zal de
planetoide Ida bezocht worden, in
augustus 1993. In 1995 moet Galileo dan
in een baan om Jupiter komen. Hier zal
hij opnieuw gebruik maken van de
zwaartekracht, in dit geval van de
manen, om deze satellieten in kaart te
brengen, tot 1000 keer scherper dan de
Voyagers dit hebben gedaan. Ook zal een
sonde in de atmosfeer van de planeet
afdalen. Hoewel de passage van de Aarde
dus een grote stap was in de missie van
de Galileo, is het 'echte werk' nog
maar nauwelijks begonnen... (met dank
aan Yvo Krijgsman)

ONDERZOEK VENUS STAAT EVEN STIL

Het ruimte vaartuig Magellan zal zes
weken lang geen foto's kunnen maken van
de planeet Venus. Dat komt door de
stand die de planeet sinds zondag (16
dec.) inneemt. Vanaf 26 januari 1991
zal de radar aan boord van het
ruimteschip weer beelden van Venus
kunnen opvangen en doorsturen naar de
aarde.
De Magellan werd gelanceerd op 4 mei
1989 en arriveerde ruim drie maanden
later bij Venus. Sinds die tijd heeft
het ruimteschip veel beelden van Venus
naar de aarde kunnen doorgeven. Daaruit
is gebleken dat de planeet bezaaid is
met vulkanen en stollings gesteenten.
De foto's laten ook nog hoge bergketens
zien. (Uit: NOS Teletekst)

INBRAAKBEVEILIGING VIA DE KABEL

Inwoners van Dordrecht krijgen de
mogelijkheid om hun huis tegen inbraak
te laten beveiligen met behulp van de
kabel-tv aansluiting. Volgens de
Dordtse kabel exploitant gaat het om
een uniek experiment in Nederland.
Raam- en deurcontacten worden gekoppeld
aan de kabel aansluiting. Bij een alarm
wordt automatisch de meldkamer van de
politie ingeschakeld. Zo kunnen alle
objecten onafgebroken bewaakt worden.
De Dordtse kabel exploitant heeft door
de nieuwe wet op telecommunicatie een
vergunning voor dit project. Als de
proef in Dordrecht slaagt, wordt het
systeem mogelijk landelijk ingevoerd.
(Uit: NOS Teletekst)

VIDEOTEX COMMUNICATIE-PAKKET

Tijdens de HCC-dagen presenteerde
Videotex Nederland nieuwe communicatie
software voor de PC. Deze programmatuur
is bedoeld om het gebruik van Videotex
diensten aantrekkelijker te maken. De
software zal via de Primafoon winkels
van PTT Telecom worden verkocht. Per
welke datum het daar ook echt
verkrijgbaar zal zijn is echter nog
niet bekend.

Het pakket zit in een keurige cassette
die een toelichtend boekje en een
tweetal diskettes bevat (5.25 en 3.5
inch, met gelijke inhoud), en kost
f24,75.

INSTALLATIE

De installatie op een harde schijf is
eenvoudig als men zich aan de
instrukties uit het boekje houdt.
Overigens is het werken van floppy ook
gewoon mogelijk. Direkt na het starten
zoekt en test het programma zelf de
plaats en de mogelijkheden van de
modem. Dit blijkt niet in alle gevallen
probleemloos te verlopen. Het heeft er
alle schijn van dat, op het raakvlak
van software en modem, nog een bug in
het programma zit. Neemt het programma
deze hindernis, dan bereikt men het
hoofdmenu. Van hieruit kan men, middels
meerdere hulpschermen, zelf een flink
aantal instellingen regelen.

GEBRUIK

Met name door de mogelijkheid te werken
met inlog bestanden is het pakket een
verademing voor de regelmatige Videotex
gebruiker. Deze bestandjes worden
tijdens het kiezen van een dienst door
het programma geregistreerd en
vastgelegd. Voor het vlot verlaten van
een geraadpleegde dienst heeft men het
standaard commando *90# geplaatst onder
Ctrl-End en dat werkt prima. De
mogelijkheid om, met Alt-F10, de
verbinding onmiddellijk te verbreken
bleek niet te werken, hetgeen een
gevolg zou kunnen zijn van de al
genoemde bug.

CONCLUSIE

Het is een prettig programma om mee te
werken, indien en voorzover men geen
last heeft van aanpassings problemen
tussen software en modem. Als Videotex
Nederland er in slaagt de gesignaleerde
problemen in een volgende versie van
het programma op te lossen, verdient
dit pakket het zeker om op zeer grote
schaal te worden gebruikt. De prijs zal
daarvoor beslist geen belemmering zijn.
(aldus Chris Bouws)

