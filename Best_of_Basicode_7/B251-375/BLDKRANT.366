366, maa 03 dec '90

ASTRO-1 MISSIE EINDELIJK VAN START

Op zondag 2 december om 7:47 uur (Ned.
tijd) is, na een half jaar van
herhaaldelijk uitstel, de shuttle
Columbia van start gegaan voor de
astronomische missie STS-35/ Astro-1.
Astro-1 had eigenlijk al in mei
gelanceerd moeten worden, enkele weken
na de lancering van de Hubble Space
Telescope. Een brandstoflek in de
verbinding tussen de shuttle en de
externe brandstoftank zorgde echter
voor het langdurige uitstel.

STERREN-OBSERVATORIUM

De Astro-1 missie heeft als lading een
observatorium, bestaand uit een drietal
ultraviolet telescopen en een rontgen
telescoop. Hiermee zal vooral veel aan
spectrografie worden gedaan. Zodoende
kan van verschillende sterrenkundige
objecten worden bepaald uit welke
stoffen ze zijn opgebouwd. Ook door
studie van polarisatie van het licht
van die objecten kan men veel te weten
komen, onder andere over eventuele
stofwolken of magnetische velden tussen
ons en die objecten in.

ZENDAMATEUR AAN BOORD

Onder de zevenkoppige bemanning bevindt
zich ook een zendamateur: Ron Parise,
alias WA4SIR. Tijdens de tiendaagse
vlucht zal Ron herhaaldelijk te horen
zijn, op een frequentie van 145.550
MHz. De inclinatie tijdens deze vlucht
bedraagt echter slechts 28.5 graden,
zodat het moeilijk kan zijn voor
Nederlandse zendamateurs om contact te
leggen met de shuttle.

NIEUWE RECORDS

Precies 71 minuten na de Columbia
startte ook de Russische Soyuz-TM11,
met aan boord twee Sovjet kosmonauten
en een Japanse journalist. Het is niet
voor het eerst dat twee bemande
vluchten op dezelfde dag gestart zijn.
Op 15 juli 1975 was dat ook het geval,
toen met het Apollo Soyuz Test Project
(ASTP), waarbij ook zowel een
Amerikaans als een Russisch bemand
ruimteschip gelanceerd werd. Toch waren
er drie nieuwe records te boeken:
- de eerste journalist in de ruimte;
- het grootste aantal op een dag
gelanceerde ruimtevaarders (10 stuks);
- het hoogste aantal mensen in een baan
om de Aarde (12 personen)...
Wat je noemt een vruchtbare dag!
(aldus Yvo Krijgsman)

SOYUZ-TM11 GESTART NAAR MIR

De Sovjet-Japanse missie bestaande uit
de kosmonauten Viktor Afanasyev (cdt),
Musa Manarov en de Japanse TBS
journalist Toyehiro Akaiyama is op 2
dec. 1990 te 0813UTC met de Soyuz-TM11
gestart vanaf Baykonur. De vlucht zal 2
dagen duren. Gedurende deze tijd kan 6
maal per dag radioverkeer van de S-TM11
worden ontvangen. Eerste verkeer was te
horen op 2 dec. 1990 om ong. 1115UTC.

In de voorbereiding op deze vlucht
heeft de bemanning geoefend voor het
uitvoeren van de ruimtewandeling,
waarop het uitstapluik van de Module-D
definitief moet worden gerepareerd. Het
slagen van deze reparatie zal van
belang zijn voor het uitvoeren van een
aantal andere ruimtewandelingen (o.a.
het verplaatsen van de zonnepanelen van
de Kristall module naar de Kvant-1). De
Japanner zal radio- en TV- reportages
voor Japan verzorgen. De daarvoor
noodzakelijke apparatuur is al aan
boord van MIR en beproefd. Verder zal
de Japanner ook nog gewichtloosheids
experimenten uitvoeren.

TERUGKEER-CAPSULE EN PROGRESS-M5

Op 28 nov. te 0615UTC werd het
vrachtschip Progress-M5 afgestoten en
op een vernietigings koers gestuurd.
Even voordat de Pr-M5 in de dampkring
verbrandde kwam de terugkeer capsule
los om vervolgens een behouden
parachute landing te maken in het
voorgeschreven gebied. Goede aankomst
kon ook aan het MIR radioverkeer worden
ontleend.
Chris v.d. Berg, NL-9165/A-UK3202

HCC-DAGEN GROOT SUCCES

Het was weer een drukte van jewelste,
op vrijdag 30 november en zaterdag 1
december in de Utrechtse Jaarbeurs
hallen: maar liefst 53.000 mensen
bezochten de HCC-dagen! Dat dit een
koopbeurs is bij uitstek (er liepen erg
veel Sinterklazen rond...) blijkt wel
uit de omzet-cijfers: in totaal werd
voor circa 26,5 miljoen gulden aan
computerspullen verkocht!

VERTAALPROGRAMMA VOOR ATARI-ST

Ook de NOS Scoop stand in de Bernardhal
mocht zich in een grote belangstelling
verheugen. Naast veel 'traditionele'
Basicode artikelen (boeken, cassettes,
CD's etc.) hadden we ook het nieuwe
vertaal-pakket (interface-kabel plus
floppy) voor de PC's meegenomen, waar
veel vraag naar was. Nieuw was de
introductie van een Basicode
vertaalpakket voor de Atari ST's,
bestaand uit een 3.5 inch floppy disk
met programmatuur en een speciale
interface- kabel die wordt aangesloten
op de modempoort (RS232) van de ST. Er
kunnen helaas alleen Basicode
programma's worden ingelezen met dit
kabeltje, maar voor de meeste Atari
bezitters zal dat voldoende zijn. We
hadden 50 pakketten beschikbaar, en die
zijn allemaal verkocht! Maar u kunt het
pakket ook per post bij ons bestellen:
maak daartoe f 60,00 over op giro 1419,
en vermeld naast uw naam en adres:
'Basicode vertaalpakket voor Atari-ST'.
Het nieuwe pakket kan gebruikt worden
op de 520ST, de 1040ST en alle Mega
ST's.

VERTAALPROGRAMMA VOOR DE AMIGA

We hadden gehoopt tevens een nieuw
vertaal programma voor de Commodore
Amiga te kunnen introduceren. Hoewel op
onze stand al een prototype daarvan te
bewonderen was, dat werd gedemonstreerd
door de auteur Cees Mechielsen, is het
vertaalprogramma nog niet helemaal af,
en daarom voorlopig nog niet
verkrijgbaar. In elk geval zal het
Amiga vertaalprogramma zowel kunnen
lezen als schrijven in Basicode. Als
alles meezit, zal een en ander vanaf
begin volgend jaar klaar zijn voor
verspreiding. Blijf dus luisteren, we
houden u op de hoogte!

NIEUW VERTAALPROGRAMMA VOOR C-64/128

Voor de bezitters van een Commodore 64
of 128 computer hebben we goed nieuws:
komende woensdag 5 december gaan we een
volkomen nieuw en sterk verbeterd
Basicode vertaalprogramma voor deze nog
steeds veel gebruikte machines
uitzenden. De auteur, Melis van Deelen
uit De Glind, heeft zich veel moeite
getroost om een gebruikers vriendelijk
vertaalprogramma te maken, dat wordt
bediend via de functietoetsen.
Commando's als 'SYS 40448' behoren
voortaan tot het verleden! Bovendien
kan nu ook het inlezen van een Basicode
programma worden gevolgd op het
beeldscherm, wat een grote vooruitgang
betekent voor de C-64 bezitters.
Komende woensdag is het zover: eerst
zenden we de toelichting uit en daarna
het eigenlijke vertaalprogramma. Voor
C-64/128 bezitters geldt dus: deze
Scoop uitzending mag u niet missen!

HCS HOMEMATE SOFTWARE

In onze stand op de HCC-dagen
demonstreerden we onder andere een
nieuwe serie lowcost PC- software voor
thuisgebruik van de firma HCS Homemate,
waarvan we nu een recensie geven. Het
betreft de pakketten PCGlobe 3.0,
PCNations en PCToto. Voor meer
informatie kunt u schrijven naar: HCS
Homemate, Antwoordnummer 2520, 3430 VB
Nieuwegein.

PCGLOBE 3.0

Dit is een eenvoudig te gebruiken
geautomatiseerde grafische wereldatlas
die informatie geeft over 177 landen,
gedetailleerde kaarten (wereld,
continenten en landen), grafieken
(leeftijden, omzet, enz.), feiten en
getallen vanuit een efficiente bron.
PCGlobe 3.0 bevat een grote hoeveelheid
sociale, economische en culturele
informatie. Opvallende punten van dit
programma zijn: automatische geldkoers
berekening, afbeelden van statistische
gegevens van wereld- en landdelen,
tijdzone weergave, data/file
import/export naar pakketten zoals
Ventura, WordPerfect en Lotus-123 in de
extensie .ASC of .PRN, bewaren van
grafische informatie in Paintbrush
(.PCX) formaat en direkte printer
output voor diverse soorten printers
zoals matrix, laser en deskjet
modellen. Door de pulldown menu's en de
'point to shoot' bediening is het
gebruik van het programma met
toetsenbord of muis erg eenvoudig.

PCNATIONS

PCNations is een programma dat hoort
bij PCGlobe 3.0. Het is een kleurrijk
en muzikaal programma dat als
uitbreiding dient, met de volksliederen
en vlaggen van 175 landen. Het nadeel
van het geavanceerde pakket PCGlobe 3.0
en PCNations is de Engelse uitvoering,
zodat het gebruik binnen de educatieve
omgeving moeilijk zal zijn. In de
commerciele omgeving zal dit pakket
goed kunnen dienen als illustratie
materiaal in verslagen, door gebruik te
maken van de import/export
mogelijkheden. PCGlobe en PCNations
zijn in de Engelse, Duitse en Franse
taal te verkrijgen. Een vertaling in
het Nederlands wordt medio 1991
verwacht. De databank gegevens van
PCGlobe worden jaarlijks herzien met
een update diskette.

PCTOTO

Dit programma helpt bij het invullen
van uw toto-formulier. Het bevat de
uitslagen van alle ere-divisie en
eerste divisie wedstrijden van de
afgelopen 5 jaar. Het programma geeft
op basis van deze gegevens een advies
voor de uitslag van een bepaalde
voetbal wedstrijd (een 1, 2 of 3).
Daarnaast spelen de volgende factoren
een rol:
1. Thuis- en uit- kracht
2. Resultaten van dit seizoen
3. Belang van de wedstrijd
4. Blessures/schorsingen
5. Extra vermoeidheid
6. Winning/loosing mood
7. Interne problemen
8. Reserve factoren
Aan elk van deze factoren kunt U zelf
een gewicht toekennen.

Tot slot kent het programma de volgende
mogelijkheden:
- wijzigen van factoren
- invoeren van wedstrijden
- maken van voorspellingen
- afdrukken van de toto

PCToto wordt in een nette plastic
opbergdoos geleverd, incl. handleiding,
installatiekaart en garantiekaart.
Jaarlijks zal er een database update
diskette worden uitgebracht voor het
recent houden van de gegevens. De
waarde van dit pakket zal zich
natuurlijk in de praktijk moeten
bewijzen.

CONFIGURATIE EN PRIJZEN

De minimale systeemeisen voor PCGlobe
3.0, PCNations en PCToto zijn:
- IBM PC-XT/AT/PS2 en compatibelen met
minimaal 512 Kb werkgeheugen.
- DOS 2.0 of hoger
- Videokaart: CGA, EGA, VGA, MCGA of
Hercules Monochrome
- 5.25 of 3.5 inch disk drive.

De verkoopprijzen zijn:
PCGlobe 3.0   Fl. 149,00
PCNations     Fl.  69,50
PCToto        Fl.  49,50

