254, maa 02 okt '89

NIEUWE FIDO-VERSIE IN DATABANK

Sinds dinsdag 19 september j.l. is de
databank van NOS-Hobbyscoop (tel.
035-45395) vernieuwd: het BBS, dat tot
nu met Fido versie 11w werkte, is
overgegaan op de nieuwe versie 12p. Een
en ander is gerealiseerd dankzij de
deskundige hulp van Fido-sysop en
zendamateur Ron Goossen uit Apeldoorn
(PE1HIZ). Bedankt, Ron!

Wat is er zoal veranderd ten opzichte
van de oude versie 11w? We zullen de
gewijzigde kommando's nu gaan
toelichten, verdeeld over de drie
gebieden die Fido kent: het hoofdgebied
(MAIN), de berichtengebieden (MESSAGES)
en de bestandsgebieden (FILES). Verder
zijn de HELP-functies in de nieuwe
Fido-versie uitgebreider geworden.

MAIN GEBIED

Het kommando B)ulletins geeft nu een
lijst van beschikbare bulletins (1 tot
maximaal 99), dit afhankelijk van het
aantal bulletins dat door de sysop erin
is gezet. Je kunt dus nu kiezen uit de
diverse onderwerpen die je interessant
lijken.

Bij het kommando C)hange zijn de opties
Q)uit en S)ave verdwenen, deze zijn
vervangen door een <RETURN>.

Het kommando U)ser-list is gewijzigd in
L)ist-Callers.

MESSAGE GEBIEDEN

In de MESSAGE gebieden hoef je niet
meer de 'R' van R)ead in te toetsen
voor het lezen van berichten. Je kunt
direkt het nummer van de boodschap
intoetsen of <RETURN> voor de
eerst-volgende.

Het kommando T)o-you zoekt het
berichten- gebied af naar boodschappen
welke aan jou gericht zijn. Fido zoekt
echter vanaf het laatste bericht dat je
gelezen hebt.

Het kommando C)ontinuous geeft je de
gelegenheid de berichten zonder
onderbreking over je scherm te laten
scrollen. Een pauze kun je inlassen met
CTRL-S.

Het kommando U)pdate-Msg. Daarmee kun
je een bericht, welke je b.v. een week
geleden ingegeven hebt, wijzigen.
Uiteraard geldt dit alleen voor de
berichten die je zelf hebt ingetoetst.

FILE GEBIEDEN

Over de kommando's in de
bestandsgebieden valt weinig nieuws te
melden. Het gebruik en het resultaat
ervan zijn nagenoeg het zelfde
gebleven. Wel is er voor het naar je
toe halen (downloaden) van een
programma een bestands- overdrachts-
protocol bijgekomen, nl. Zmodem. Dit
nieuwe protocol werkt veel sneller dan
bv. Xmodem of Kermit. Het is natuurlijk
wel nodig dat je kommunikatie programma
eveneens over dit protocol beschikt!

Het kommando S)tatistics geeft nu een
wat kompleter beeld van je persoonlijke
gegevens.

HELP FUNCTIES

Bij alle gebieden is hulp beschikbaar.
Geef je in een gebied het kommando '?',
dan krijg je wat algemene informatie
over dat gebied (Main, File of Message
gebied) en de kommando's.

Wil je echter specifieke informatie
over een kommando, dan dien je de
letter van het kommando gevolgd door
een '?' in te toetsen. Bijvoorbeeld
'C?' in het MAIN gebied geeft dus info
over het C)hange kommando.

VRAGEN?

Mocht je na deze kleine verklaring van
wijzigingen ten opzichte van versie 11w
nog vragen hebben, dan kan je deze
altijd via een bericht aan de sysop
stellen.

De nieuwe Fido-versie is nog niet
helemaal vrij van 'bugs'. Het is dus
mogelijk dat je vreemde dingen
tegenkomt. Mocht dat inderdaad het
geval zijn, zet dan een berichtje aan
de sysop in message-gebied 3. In elk
geval: veel plezier met deze nieuwe
versie...

FAX-BEELDEN OP DE PC, DEEL 1

Onze MSX- en MS-DOS specialist Pieter
Vijlbrief vervaardigde voor Hobbyscoop
een overzicht van de mogelijkheden om
fax-beelden die worden uitgezonden via
de radio, te decoderen en vervolgens
zichtbaar te maken met behulp van een
computer. In deze Beeldkrant volgt nu
het eerste deel van zijn artikel,
waarin met name een uiteenzetting wordt
gegeven over wat er zoal op de radio te
'zien' is.

DE RADIO

Men kan de radio gebruiken om muziek of
gesproken woord te beluisteren. Op de
kortegolf kan men het nieuws uit verre
landen vernemen. Tussen de verstaanbare
stations door horen we echter ook
allerlei piepjes en fluitjes. Sommigen
worden dan nieuwsgierig naar wat er met
die vreemde signalen wordt overgeseind.
Behalve morseseinen, die men op het
gehoor kan leren ontcijferen, zijn er
ook andere piepjes.

TELEX

Sommige stations zenden berichten uit
door middel van Telex of Telex Over
Radio (TOR). Met behulp van speciale
schakelingen kan men Telex berichten
ontcijferen. Voor de buitenstaander
zijn deze meestal geheel niet
interessant. Vaak zelfs zijn ze
gecodeerd en dus niet leesbaar. Beelden
zijn veel begrijpelijker. Daarom wekken
de stations die FAX signalen uitzenden
onze belangstelling.

BEELDEN VIA DE RADIO

In dit artikeltje willen we een korte
samenvatting geven van hetgeen zoal op
de radio 'te zien' is en op welke wijze
men dit zichtbaar kan maken. Het klinkt
de niet ingewijden misschien wat vreemd
in de oren: plaatjes op de radio, maar
ze zijn er wel degelijk. Evenals
computerprogramma's (Basicode) via de
radio kunnen worden uitgezonden, kunnen
er ook facsimile beelden mee worden
overgebracht (FAX).

VERSCHENEN ARTIKELTJES

In de diverse amateurbladen zijn
daarover uitvoerige technische
artikelen te vinden. De meest
uitvoerige reeks troffen we aan in het
Radio Amateur Magazine (RAM). Kijkt u
maar eens in de nummers 76, 77, 79, 80,
82, 84, 88 en 95 (na te bestellen bij
RAM B.V. te Zandvoort). Als u werkelijk
in het onderwerp geinteresseerd raakt,
raden we u aan deze artikeltjes te
bestuderen.

OVERZICHT VAN DE ARTIKELTJES IN RAM

Nr 76 bevat een overzicht van te
beluisteren signalen via satellieten.
Nr 77 en 79 gaan over de satellietbanen
en geven een apparatuur overzicht.
Nr 80 en 82 behandelen voornamelijk de
antennes en frekwenties.
Nr 84 bespreekt de modulatiemethode,
die de weersatellieten gebruiken (APT)
en enkele ontvangers voor 137 MHz.
Nr 88 en 95 bevatten testen van enkele
decoders.

WAT IS ER ZOAL TE ZIEN?

Het bekendst zijn de mooie
wolken-foto's, die we vaak in het
TV-journaal kunnen bewonderen. Deze
worden uitgezonden door rond de aarde
draaiende satellieten, waarvan er
enkelen zelfs (schijnbaar) stil staan
en dus altijd vanuit dezelfde
gezichtshoek naar de aarde kijken (b.v.
de METEOSAT). De door deze satellieten
uitgezonden beelden zijn de gehele dag
te ontvangen met behulp van een
schotelantenne en een ontvanger die
voor de gebruikte zeer korte
golflengten geschikt is.

POLAIRE SATELLIETEN

Deze cirkelen ongeveer in N-Z (of Z-N)
richting rond de aarde en zijn slechts
te ontvangen als ze voor ons boven de
horizon komen. De ontvangstapparatuur
hiervoor is veel eenvoudiger van
uitvoering en aan de antenne behoeft
men ook geen hoge eisen te stellen.
Hieronder vallen o.a. de NOAA
kunstmanen, die uitzenden op ongeveer
137 MHz.

SATELLIETBAANBEREKENING

Om precies te weten, wanneer deze
satellieten overkomen en dus te
ontvangen zijn, zenden wij regelmatig
de (bijgewerkte) 'baanberekenings-
programma's' uit. Daarmede zijn de
overkomst tijden precies te berekenen.

ANDERE BEELDEN

Op het gebied van de weerkunde zijn nog
veel meer beelden te ontvangen. Op de
langegolf op 134.2 kHz vinden we
Offenbach Meteo, die de gehele dag
weerkaarten uitzendt maar ook beelden
van de Meteosat laat zien. En op de
kortegolf is b.v. Bracknell Meteo uit
Engeland te horen (o.a. op 4782 kHz)
met ook allerlei meteorologische
kaarten.

PERSFOTO'S

Op 139.0 kHz is DPA uit Frankfurt te
ontvangen. Dit station zendt regelmatig
persfoto's uit, die we de volgende dag
vaak in de diverse dagbladen zien
afgedrukt. Vooral bij bijzondere
gebeurtenissen kan de ontvangst van
deze beelden interessant zijn.

EEN KLEINE GREEP

Natuurlijk is in het bovenstaande
slechts een klein gedeelte opgesomd van
wat op de lange, korte en zeer korte
golven te horen (zien) is. Ook nog niet
genoemd zijn de SSTV (Slow Scan TV) en
FAX beelden, die radioamateurs
uitzenden.

DE BEELDEN ZICHTBAAR MAKEN

Om deze beelden te kunnen zien, is
behalve een goede
communicatie-ontvanger, die voor de
gebruikte frekwenties geschikt is en
voor de FAX beelden ook stations die in
'enkelzijband' uitzenden kan ontvangen,
ook decodeer- apparatuur nodig. Er zijn
in Nederland verscheidene firma's die
zich daarin specialiseren. Behalve bij
sommige leveranciers van amateur radio
spullen, kunnen de apparaten worden
bewonderd bij firma's als Doeven (in
Hoogeveen), COMSAT (in Velp bij
Arnhem), Jacobs Electronics (in Breda)
en van Dijken (in Groningen), die zich
speciaal op dit gebied bewegen. (Zie de
advertentie- pagina's in de
amateurbladen).

DE DECODEERAPPARATUUR

Er zijn prachtige toestellen te koop,
die achter de ontvanger geschakeld, in
staat zijn de beelden op een monitor of
een printer zichtbaar te maken. Men
moet er dan wel rekening mee houden,
dat de manier, waarop de beelden worden
uitgezonden, nogal kan verschillen. De
apparatuur moet dus omschakelbaar zijn.
De prijzen liggen tussen de twee- en
drieduizend gulden (en hoger). Helaas
zijn de kantoor-faxen niet bruikbaar
voor ons doel.
(Met dank aan Pieter Vijlbrief)

