296, maa 26 feb '90

CODE3 (DEEL2)

In Beeldkrant 295 van maandag 19
februari j.l. verscheen deel 1 van
Pieter Vijlbriefs beschouwing rond
CODE3, een computerprogramma dat
allerlei radiosignalen kan decoderen.
Vandaag het tweede en laatste deel.

BOEKEN OP DIT GEBIED

Heel plezierig is het om te weten waar
men moet luisteren om bepaalde stations
te horen. Hiervoor is het boek van
Klingenfuss: 'Guide to utility
stations', 8ste editie (december 1989),
ISBN 3-924509-90-5, een uitstekende
gids. Het 'Radioteletype code manual',
10de editie, ISBN 3-924509-10-7, van
dezelfde auteur, geeft een overzicht
van de soorten signalen die worden
gebruikt om berichten over te brengen.
Niet beslist nodig, maar voor degenen
die Engels kunnen lezen erg plezierig
als aanvulling op bovengenoemde
artikelen serie. Deze uitgaven zijn bij
de vakhandel te verkrijgen of
rechtstreeks te bestellen bij
Klingenfuss in Tuebingen.

WAT IS ER TE HOREN/ZIEN ?

In de 'Guide' staan lijsten met
stations, behalve volgens hun
frekwentie ook gegroepeerd naar type:
FAX stations, Meteo stations, maar ook
Persagentschappen, etc. Vooral deze
laatsten zijn interessant. De meeste
landen geven hun persberichten behalve
in de landstaal ook in de moderne
talen: Frans, Duits en Engels. Is het
niet fantastisch rechtstreeks de krant
mee te kunnen lezen uit China, Taiwan,
Frankrijk, Duitsland, Polen, Hongarije,
Albanie, Roemenie, Rusland, Italie
Tsjecho-Slovakije, Turkije, Israel,
Egypte en Iran, om er maar een paar te
noemen? Men kan de tekst van het scherm
lezen of, door een simpele toetsdruk,
het bericht ook naar de printer sturen.
De berichten zijn meestal niet
versluierd en zonder meer goed
leesbaar.

MAAR ER IS NOG MEER

Voor specifiek in het weer
geinteresseerden is het mogelijk de
NAVTEX weerberichten te lezen en
weerkaartjes uit verschillende landen
duidelijk op het scherm zichtbaar te
maken of op de printer af te drukken.
Zelfs persfoto's, die door sommige
persagentschappen worden uitgezonden,
zijn te zien. Ook het berichten verkeer
van scheep- en luchtvaart, voor zover
niet gecodeerd, kan worden gevolgd.
Zelfs berichten uitwisseling van
ambassades en politiediensten uit
verschillende landen kan worden
bekeken, veelal zijn deze berichten in
code, zodat ze niet leesbaar zijn, of
in de landstaal, die men meestal niet
beheerst.

WAT HEEFT MEN BESLIST NODIG ?

Het hele gebeuren staat of valt met de
kwaliteit van de gebruikte ontvanger.
Deze moet behoorlijk stabiel en goed
selectief zijn en enkelzijband signalen
kunnen ontvangen. Vooral is het erg
prettig, als behalve de korte golf ook
de zeer lange golven van 100 tot 150
kHz (3000 - 2000 meter) kunnen worden
beluisterd. Daar zijn namelijk
interessante pers- een meteodiensten te
horen. Voor NAVTEX ontvangst moet men
op 518 kHz kunnen afstemmen. Op de
korte golven vindt men veel
persbureau's, scheepvaart, luchtvaart
en andere diensten.

KORT OVERZICHT VAN DE SIGNALEN

Voor de kenners volgt hier een
overzicht van de soorten signalen:
Packet Radio AX25, F7B (tweekanaals
Frequency Division Multiplex) in
diverse vormen (sommige persbureau's,
vooral op de lange golf), Autospec,
Dup-Arq (Artrac), Baudot (meeste
persbureau's), Ascii, Sitor (ook
Amtor), ook in allerlei varianten
(ARQ-S, ARQ-SWE, ARQ-E en ARQ-E3), Time
Division Multiplex M2 en M4, FEC (ook
FEC-A en FEC-S), Morse, Facsimile, Hell
en als optie: Piccolo. Een volledige
beschrijving van een en ander zou hier
te ver voeren, zie daarvoor de RAM
nummers 98-100, waarin alles zeer
uitvoerig wordt behandeld.

HULPPROGRAMMA'S

Het CODE3 software pakket bevat een
uitgebreid assortiment hulpprogramma's,
waarmede men de seinsnelheid en de
juiste afstemming kan vaststellen en
ook, van nog onbekende signalen, vaak
het type signaal kan ontrafelen om het
daarna leesbaar te kunnen weergeven.
Men kan zelfs een stuk tekst in
onverwerkte vorm bitsgewijs op disk
opslaan en later weer terugroepen voor
nadere analyse! De oscilloscoop optie
is bijzonder handig bij dit analyseren,
maar ook bij het afstemmen van
smalbandige pulsvormige signalen.
Trouwens tijdens het luisteren/lezen
kan men door een toetsdruk tijdelijk
een afstembalk op het scherm krijgen om
de juiste afstemming te controleren.
Door een druk op een niet in gebruik
zijnde toets (in de handleiding staat
'Leertaste') verdwijnt die balk weer
direkt. Als men eenmaal de smaak te
pakken krijgt, zal men deze
hulpprogramma's zeker leren waarderen.
Daarnaast zijn diverse analyse
programma's beschikbaar, die men echter
wel moet leren begrijpen en bedienen!

IS NU ALLES TE DECODEREN ?

Nee, dat zeker niet. De in Chinese,
Russische, Hebreeuwse of Arabische
tekens uitgezonden teksten kunnen niet
worden weergegeven. Hoogstens kan met
tabellen uit Klingenfuss' Code Manual
iets worden ontcijferd, maar dat is
niet makkelijk uitvoerbaar. En de in
codevorm uitgezonden berichten zijn
alleen te lezen als men de code kent,
dus door degenen waarvoor de berichten
bestemd zijn. Maar er blijft genoeg
over dat wel leesbaar en nog
interessant is ook, vooral in de
bewogen tijden die wij nu meemaken. Om
de signalen, voor zover mogelijk, op
het gehoor te leren onderkennen, kan
men gebruik maken van de
code-cassettebandjes van RAM of van
Klingenfuss. Deze zijn echter niet
leesbaar met CODE3, daar de toonhoogte
niet geheel overeenkomt met de
center-frekwentie van 1750 Hz. Maar men
weet dan toch ongeveer, naar welke
signalen men moet zoeken. Daarnaast
zijn nog vele andere signalen te horen,
waarvoor (nog) geen decoderings
programma's aanwezig zijn. Maar aan
CODE3 wordt voortdurend verder gewerkt,
dus wie weet wat de toekomst ons nog te
bieden heeft. Wij houden u op de
hoogte. (Aldus Pieter Vijlbrief)

SOYUZ-TM8 VEILIG GELAND

Op 19 febr. 1990 te 0436UTC maakte de
S-TM8 een zachte landing op 50 KM van
de stad Arkalyk in Kazakhstan. De
kosmonauten Viktorenko en Serebrov
maken het uitstekend. De landing vond
plaats 1 u. voordat MIR voor het eerst
overkwam. Aan boord van dit station
zetten Solovyov en Balandin het werk
voort.

Op 17 febr. zijn zowel de S-TM8 als de
S-TM9 uitgebreid beproefd. Vikt. en
Ser. waren tijdens MIR oml. 22938
(0738UT) hoorbaar op de 121.750 mc.
Tijdens de overkomst hier werd de
Chayka, de boordcomputer, getest.
Tijdens de overkomst in MIR oml. 22940
liep ook de 121.750 mc weer mee, nu
vanuit de S-TM9, waar Solovyov en
Balandin het handbesturings systeem
uitprobeerden. Deze laatste controle
bevestigt, dat Sol. en B. binnenkort
hun S-TM9 over zullen zetten van de
Kvant-1 (Module-E) achterste poort naar
de voorste axiale poort van het
doorgangs compartiment (P.Kh.O.). Dit
omkoppelen is een vaste procedure: de
S-TM9 moet, indien onverhoopt nodig,
fungeren als 'reddingssloep' voor de
bemanning en daarom dichterbij zijn.

SOYUZ-TM9 OMGEKOPPELD

Op 21 febr. '90 rond 0400UTC werd de
Soyuz-TM9 overgezet van Kvant-1 naar de
voorste poort van de doorgangs sectie.
MIR was toen in oml. 22998 en kwam
slechts even boven onze oostelijke
horizon tussen 0356 en 0359UTC
(elevatie minder dan 1 Gr.). Toch was
de S-TM9 te horen op 121.750mc, terwijl
Solovyov rapporteerde hoe de S-TM9 op
de voorste koppelpoort aanvloog.
Solovyov en Balandin maakten dus even
(ong. 20 min.) een autonome vlucht.
Onduidelijk was of het gehele station
180 gr. werd gedraaid of dat de S-TM9
rond het station vloog.

Tijdens de volgende overkomst (in oml.
22999, 0528UTC) waren de kosmonauten
weer aan boord van het MIR station en
te horen op 143.625 mc. Zij waren bezig
met het conserveren van de Soyuz-TM9
(systemen uitschakelen, toegangs luiken
beveiligen, drukcontroles, etc.). De
achterste koppelpoort van de Kvant-1
(Module-E) is dus nu klaar voor de
ontvangst van het volgende vrachtschip:
de Progress-M3. De lancering van dit
ruimteschip valt te verwachten op 27
febr., rendez-vous met MIR op 1 maart.
(Ontleend aan MIR radioverkeer op 22
febr. 1990, oml. 23017, 0917UTC)
Chris v.d. Berg, NL-9165/A-UK3202

KNAUW VOOR RUIMTEVAART

De Europese ruimtevaart heeft een
lelijke knauw gekregen door de mislukte
lancering van de 36-vlucht van Ariane.
In de nacht van donderdag op vrijdag
explodeerde de eerste trap van de
Ariane 44L (grote configuratie) na een
vlucht van 1 minuut en 40 seconden. De
raket bevond zich toen op een hoogte
van 9 kilometer en had 10 km afgelegd
vanaf het lancerings platform in Kourou
(Frans Guyana).
Als gevolg van deze totaal onverwachte
explosie is het hele lanceer programma
van Arianespace, de commerciele Franse
maatschappij die ontstaan is uit ESA,
het Europese Ruimtevaart Agentschap,
stilgelegd. Men vermoedt dat er een
mankement heeft gezeten in een van de
vier brandstof tanks.

AL EENS EERDER

Het lanceer programma werd al eens
eerder gestopt. Toen ging het om een
falende derde trap van de raket. Na de
hervatting zo'n twee jaar geleden
verliep het lanceren vlekkeloos tot
vorige week.
Bij de explosie kwamen giftige dampen
vrij. De bewoners van Kourou werd
aangeraden binnen te blijven. V-36 had
twee Japanse kunstmanen aan boord: de
communicatie satelliet Superbird 1B en
de Direct Broadcasting satelliet BS-2X,
die door de Japanse NOS, NHK zou worden
gebruikt. De schade -met lancerings
kosten en dergelijke- beloopt zo'n 500
miljoen gulden.

ATLANTIS WEER NIET GELANCEERD

De lancering van het Amerikaanse
ruimteveer Atlantis vanaf de basis Cape
Canaveral is door de NASA voor de
vijfde keer op rij afgeblazen. Stonden
eerst technische gebreken en ziekte
onder de bemanning de vlucht in de weg,
vandaag stond er een iets te harde wind
en was de lucht boven de basis te
bewolkt. De NASA heeft gezegd dat
vannacht de zesde poging wordt
ondernomen. Zoals inmiddels bekend moet
het veer een spionage satelliet in een
baan om de aarde brengen, om de Sovjet
Unie op naleving van verdragen te
controleren.

