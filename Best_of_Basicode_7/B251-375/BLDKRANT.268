268, maa 13 nov '89

BEELDKRANT SPECIAL: NETWERKEN

Enige tijd geleden troffen we in het
tijdschrift TNO Magazine een
interessant artikel aan over
computernetwerken, die steeds
belangrijker worden in onze moderne
maatschappij, waarin de snelle
uitwisseling van informatie een
sleutelrol vervult.

In de nu volgende samenvatting van het
artikel zal met name aandacht worden
besteed aan ontwerp, beheer en
beveiliging van netwerken, alsmede aan
het belang van standaardisatie.

INLEIDING

Het gebruik van computernetwerken door
bedrijven en in wetenschappelijke
kringen neemt hand over hand toe. De
mogelijkheden die netwerken bieden voor
het uitwisselen van gegevens worden op
steeds grotere schaal gebruikt. Zo
heeft het Instituut voor Toegepaste
Informatica recentelijk het TNO
Zuidpolder netwerk aangesloten op het
landelijke SURFnet. Met behulp van dat
net kan men via de daaraan gekoppelde
netwerken zoals b.v. EARN en ARPA de
hele wereld bereiken.

Met het ontstaan van grote netwerken
groeit ook het inzicht dat het
computernetwerk als een systeem op zich
moet worden gezien. Een systeem
waarvoor een goed ontwerp nodig is om
het optimaal te laten werken, en waar
randvoorwaarden als beheer en
beveiliging goed moeten worden
ingevuld.

Voor een goede integratie zijn
standaards nodig. Wat een gebruiker
zich voorstelt bij het woord
'computernetwerk' hangt af van de
toepassing waarmee hij bekend is. Voor
de een is dit het terminal netwerk voor
de grote mainframe computer, voor de
ander het informatie- netwerk van de
bank, voor weer een ander het
PC-netwerk op kantoor.

GEBRUIKSMOGELIJKHEDEN

Een aantal van de gebruiksmogelijkheden
van een netwerk zijn de volgende:
- terminal-switching;
- bestandsoverdracht tussen computers;
- electronic mail;
- computervergaderen en
gemeenschappelijk gebruik van
randapparaten, zoals printers en
plotters.

Deze verschillende wijzen van gebruik
stellen verschillende eisen aan het
netwerk, op het gebied van respons,
transport capaciteit, betrouwbaarheid
en veiligheid. De netwerken die op de
markt verkrijgbaar zijn, zijn veelal
geoptimaliseerd voor bepaalde vormen
van gebruik. Het datatransport is in
principe hetzelfde voor al deze vormen
van communicatie. De functionaliteit
wordt bepaald door de software. Er is
een trend naar meer universele
netwerken die in principe in staat zijn
uiteenlopende functies te vervullen.

FABRIKANTEN

Veel computerfabrikanten leveren een
eigen netwerk- architectuur. De
eigenschappen van die architectuur zijn
afgestemd op wat de fabrikant ziet als
de belangrijkste behoeften van de
klant, maar ook op de eigenschappen van
de computers van die fabrikant. De
verschillen zijn soms erg groot. Enkele
voorbeelden van deze eigen netwerk-
architecturen zijn IBM-SNA,
Digital-DNA, Novell Netware. Deze
fabrikant-eigen architecturen zijn voor
een computergebruiker vaak afdoende. De
koppeling van vreemde computersystemen
kan echter grote problemen opleveren.
De fabrikant zal dit minder als een
nadeel zien: het netwerk houdt de klant
gevangen. Er is behoefte aan een
onafhankelijke, algemeen toepasbare
standaard voor computernetwerken.

OSI

Modelvorming bij de ISO (International
Standard Organisation) heeft het OSI
(Open Systems Interconnection) model
opgeleverd. Dit model verdeelt de
communicatie- functies over zeven
lagen. Iedere laag bouwt voort op de
functies van de onderliggende lagen, en
voegt daar iets aan toe. Het aantal van
zeven is overigens arbitrair. Het
zouden er evengoed zes of acht kunnen
zijn. Het is een kwestie welke functies
worden samengenomen.

In de praktijk blijkt het OSI model
goed bruikbaar bij de analyse van
datacommunicatie- systemen. ISO heeft
tevens standaarden vastgesteld voor de
invulling van de lagen van het OSI
model. Voor de onderste lagen werden
enkele geschikte bestaande typen
netwerk- hardware tot standaard
verheven. De protocollen voor de hogere
lagen zijn door ISO ontwikkeld.

Implementaties van de ISO protocollen
zijn nu beschikbaar voor verschillende
computer- systemen. De meeste grote
computerfabrikanten hebben verklaard
zich te zullen conformeren aan de ISO
standaards, en gaan ISO produkten
leveren naast hun eigen
netwerkprodukten. Sommige fabrikanten
nemen een dubbelzinnige houding aan
tegenover de nieuwe netwerk-
standaarden. Zij hebben een
klantenkring te verliezen die nu het
eigen netwerk gebruiken.

NETWERKBEHEER

Het doel van netwerkbeheer is het
garanderen van de goede werking van het
netwerk. Vaak wordt daarbij allereerst
aan het opsporen van storingen gedacht.
De taken voor netwerkbeheer zijn onder
te verdelen in 5 categorieen: storingen
verhelpen en vroegtijdig constateren,
kostenregistratie, prestatiebeheer,
configuratiebeheer en
beveiligingsbeheer.

Of een organisatie zich het belang van
hetnetwerkbeheer voldoende realiseert,
hangt af van de bedrijfscultuur. Bij
organisaties die kleinere
computersystemen gebruiken, is beheer
van computersystemen vaak onvoldoende
ontwikkeld. Een klein netwerk heeft
maar weinig toezicht nodig om te
blijven werken. Naarmate het groeit,
neemt de complexiteit echter sterk toe,
en daarmee de kans op en de gevolgen
van mogelijke storingen. De inspanning
die men moet steken in netwerkbeheer
hangt af van de risico's die
netwerkproblemen opleveren. Als de
organisatie geheel afhankelijk is van
het netwerk voor haar functioneren,
kunnen de gevolgen van netwerkproblemen
desastreus zijn. Om dit risico te
ondervangen kan een herziening van de
organisatie rondom computergebruik en
netwerken nodig zijn.

OSI MODEL

Het OSI model verdeelt de
datacommunicatie functies over 7 lagen:

APPLICATION - Levert service in een
vorm die direct bruikbaar is voor
applicatieprogramma's.

PRESENTATION - Zet data om van de
standaard representatie op het netwerk
naar de representatie die de applicatie
nodig heeft, en omgekeerd.

SESSION - Bouwt logische verbindigen
tussen systemen op, beheert de logische
verbindingen tussen systemen.

TRANSPORT - Zorgt voor een betrouwbaar,
transparant transport van data tussen
twee systemen. Bewaakt de integriteit
van de data.

NETWORK - Bepaalt de te volgen weg voor
eenheden informatie door het netwerk.

DATA LINK - Zorgt voor overdracht
tussen eenheden van informatie naar het
andere einde van de fysieke verbinding.
Detecteert fouten op de fysieke
verbinding.

PHYSICAL - Zendt bits over fysiek
medium. Codeert de bits in elektrische
signalen.

Iedere laag communiceert door middel
van een protocol met zijn gelijke in
een ander systeem. Voor de communicatie
wordt gebruik gemaakt van de diensten
van de onderliggende lagen. Een
communicatielaag werkt samen met
dezelfde laag in het andere systeem om
extra functies te kunnen bieden aan de
laag erboven. De laag heeft alleen
interfaces met de direct erboven en de
direct eronder liggende lagen.

Deze strenge scheiding maakt het
mogelijk software voor het uitvoeren
van de functies in de verschillende
lagen onafhankelijk van elkaar te
ontwikkelen. De hierbij benodigde
specificaties zijn de protocoldefinitie
en de interfaces naar de hogere en
lagere lagen.

GEREEDSCHAPPEN

De beschikbare gereedschappen voor
netwerkbeheer verschillen sterk van het
ene netwerk tot het andere. De middelen
voor beheer zijn echter niet vanaf het
begin opgenomen in de ISO standaarden
voor netwerk systemen. Wel ontwikkelt
ISO nu standaarden om een uniforme
functionaliteit en gebruikers-
interface voor de netwerk- beheerder te
bieden. Communicatie- protocollen
worden ontwikkeld om de netwerk
apparatuur ook op beheersniveau te
laten samenwerken.

BEVEILIGING

Informatie heeft bescherming nodig.
Computer- beveiliging richt zich op het
voorkomen van misbruik of verminking
van de opgeslagen informatie. Dit kan
gebeuren door zowel kwade opzet als
door ongelukken of fouten van
gebruikers. Met de invoering van
computer netwerken wordt het
beveiligings probleem complexer. In de
beveiliging spelen veel onderdelen van
het netwerk een rol. Er is een
diepgaand inzicht in het functioneren
van het netwerk nodig om in te zien,
hoe de interactie van verschillende
systemen de veiligheid beinvloedt. Vaak
wordt bij beveiliging alleen gedacht
aan fysieke of systeem- technische
maatregelen. De procedures en de
organisatie zijn echter ook van groot
belang voor een goede beveiliging. De
invoering van het computernetwerk maakt
een meer formele benadering van
computergebruik noodzakelijk.

SYSTEEMKEUZE

De keuze van een netwerksysteem is niet
eenvoudig voor de gebruiker, en heeft
een grote invloed op de toekomst van
zijn bedrijf. De keuze gaat tussen de
eigen netwerk- architecturen van
computerfabrikanten en de netwerken
volgens internationale standaarden.

ONTWERP

Indien er al een operationeel netwerk
is, zal een migratieplan gemaakt moeten
worden, vooral als het gekozen netwerk
sterk afwijkt van de bestaande
situatie. Het ontwerp van een
computernetwerk moet worden
voorafgegaan door een analyse van de
informatie- stromen en de
automatiserings- situatie van de
organisatie. De analyse brengt de
informatiebehoefte en de bestaande
invulling daarvan in kaart. Hierop
wordt het netwerkontwerp gebaseerd.

Het netwerk moet de wegen bieden
waarover de gewenste communicatie kan
plaatsvinden. Een goede keuze en
ontwerp leveren een netwerk op dat
optimaal is afgestemd op de
organisatie. Daarbij is een strategie
voor de verdere ontwikkeling van het
netwerk van belang. Onafhankelijk,
degelijk advies is hierbij van
essentieel belang. Gezien de directe
belangen kan men van een computer-
leverancier geen onafhankelijkheid
verwachten.

APPLICATIES

Steeds meer software- pakketten krijgen
het karakter van netwerk-applicaties.
Ze maken gebruik van het netwerk zonder
dat de gebruiker zelf het netwerk hoeft
te bestuderen. Dit verbetert de
gebruikers vriendelijkheid. De
gebruiker is er zich niet meer van
bewust of zijn data zich op zijn eigen
systeem bevindt, of op een ander
systeem op het netwerk. Dit heeft
tevens implicaties voor de beveiliging:
een goede netwerk- applicatie mag de
bestaande beveiligings maatregelen niet
aantasten. Standaarden voor de
applicatielaag zullen de ontwikkeling
van netwerk -applicaties eenvoudiger
maken.

SNELLE NETWERKEN

De techniek zal steeds snellere lokale
netwerken aanbieden. Een voorbeeld is
FDDI, een ontwerp voor een netwerk dat
met snelheden van 100 Mbit/s over
glasvezel verbindingen werkt.
Dergelijke snelheden zijn nodig bij de
overdracht van zeer grote hoeveelheden
data in korte tijd, b.v. in geval van
digitale beelden. Het is echter niet
waarschijnlijk dat zeer snelle
netwerken spoedig algemeen toegepast
gaan worden. Veel gebruikers hebben nog
geen toepassingen die dergelijke
snelheden vereisen, en hebben nog jaren
lang genoeg aan b.v. de 10 Mbit/s van
Ethernet of de 4 Mbit/s van IBM Token
Ring.

TOEKOMSTPERSPECTIEF

Het netwerkgebruik zal zowel in
kwalitatieve als in kwantitatieve zin
toenemen. Bedrijven zullen koppelingen
naar de netwerken van hun
handelspartners maken, zowel voor
elektronische handelscorrespondentie
als voor het uitwisselen van produkt
gegevens. Openbare datanetwerken spelen
hierbij een belangrijke rol. Gebruikers
zullen steeds meer flexibiliteit en
functionaliteit van hun interne netwerk
verwachten.

CONCLUSIE

Er zal een sterke ontwikkeling te zien
zijn op het gebied van middelen en
methoden voor netwerkbeheer en netwerk
beveiliging. De ISO standaarden voor
netwerkbeheer zullen binnen enkele
jaren beschikbaar zijn. De behoefte aan
deze standaarden blijkt uit het aanbod
aan implementaties van voorlopige
versies van deze standaarden. De
beschikbaarheid van een volwassen
beheers systeem zal de acceptatie van
netwerken volgens de ISO standaarden
sterk bevorderen.

