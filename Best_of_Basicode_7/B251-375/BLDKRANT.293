293, maa 12 feb '90

BEELDKRANT SPECIAL: HOBBYSCOOP BBS

In de Beeldkranten 159 en 160
(juni/juli 1988) schreef Pieter
Vijlbrief een introductie- cursus over
het contact leggen met de Fido NOS
databank. Aangezien er sindsdien veel
is veranderd in ons Bulletin Board,
bleek er behoefte te bestaan aan een
nieuwe handleiding, die met name
bedoeld is voor beginners op het gebied
van datacommunicatie. Pieter kweet zich
opnieuw voortreffelijk van zijn taak...

BELLEN MET FIDO NOS

Een HANDLEIDING voor nieuwe gebruikers.

Over de gehele wereld bestaat een groot
netwerk van met elkaar samenwerkende
Computer Databanken, speciaal voor
Hobbyisten. Het is het Fido-netwerk.
Over het algemeen is dit netwerk
bedoeld voor leden van grote Computer
verenigingen. In Nederland is dat de
Hobby Computer Club (HCC), met het
hoofdkantoor in Houten. Over het hele
land zijn Fido- knooppunten verspreid,
zodat iedereen er wel eentje in zijn of
haar buurt heeft. Dat spaart
telefoonkosten (basistarief gebied).
Alleen als HCC-lid heeft men daar
toegang. Een uitzondering vormt het
Fido-knooppunt (node) nummer 2:500/202
dat beheerd wordt door NOS Hobbyscoop
en gevestigd is in Hilversum.

VOOR WIE TOEGANKELIJK?

De NOS Fido is toegankelijk voor
iedereen, die in computers,
elektronica, radio en radio-
amateurisme is geinteresseerd, echter
niet voor commercieel gebruik. Men
behoeft geen lid te zijn van een
bepaalde vereniging. Dit verhaal wil
mensen, die ook wel eens met de NOS
Fido willen bellen, helpen met een
beknopte handleiding.

MOGELIJKHEDEN

Men kan in het NOS Fido berichten lezen
over Hobbyscoop, computers en radio
amateurisme en er ook zelf berichten in
plaatsen, dus ook vragen stellen, die
dan door ter zake kundigen kunnen
worden beantwoord. Ook gemiste Basicode
programma's en andere computer
programma's kunnen worden
binnengehaald. De nieuwste gegevens
over satellieten en ruimtevaart zijn er
in te vinden. De laatste Beeldkranten
staan erin. Kortom, het is een ware
vraagbaak.

BENODIGDE APPARATUUR

Natuurlijk moet men over een computer
beschikken die met behulp van een z.g.
modem met de telefoonlijn kan worden
verbonden. Hiervoor kunnen we alleen
algemene richtlijnen geven. Het modem
moet zijn van het type V21, V22, V22bis
of V23. Dat wil zeggen, het moet kunnen
werken met 300 Baud, 1200 Baud, 2400
Baud of 1200/75 Baud (de z.g. Viditel
mode) en de computer moet ook daarmee
overweg kunnen en verder werken met 8
databits, geen pariteit (No Parity) en
1 stopbit. Dat is instelbaar met het in
de computer geladen communicatie
programma. Het modem staat in de oproep
stand (originate).

NUTTIGE EXTRA'S

Men kan alleen al met het toetsenbord
en het scherm verbinding maken met
Fido, maar het is een groot voordeel,
als het communicatie- programma de
mogelijkheid heeft om datafiles via een
'protocol' te kunnen ontvangen en/of
verzenden. Dat kan zijn: Kermit,
Xmodem, XCmodem, Zmodem, Telink, maar
ook in gewoon ASCII. De eerstgenoemden
beschikken over een foutcontrole, zodat
men verzekerd is van de goede
overdracht van de files. Hiermede kan
men o.a. ook programma's binnenhalen,
waaronder ook de in de laatste jaren
uitgezonden Basicode programma's.

VERBINDING MAKEN

De NOS Fido is dagelijks bereikbaar (in
lokale tijd) van 07u00-08u00, van 09u00
tot 12u30, van 13u30 tot 18u00 en van
19u00 tot 01u00. Op de andere tijden,
die o.a. bedoeld zijn voor service
doeleinden, is dit knooppunt niet
bereikbaar. Het telefoonnummer is 035
(Hilversum) 45395. Als het nummer vrij
is hoort men kort daarop een fluittoon
en zoekt het Fido modem kontakt met uw
modem, dat automatisch of met de hand
dient te worden ingeschakeld. Het Fido
modem zoekt zelf uit op welke snelheid
uw modem werkt, en zal zich automatisch
daarop instellen.

INLOGGEN

Als de modems elkaar hebben gevonden,
verschijnt op uw scherm het inlog menu:
een eenvoudig getekend hondje, omringd
door gegevens betreffende het
knooppunt. Dan wordt gevraagd naar uw
voornaam (First name) en daarna naar uw
achternaam (Last name). Geef dan elke
keer op dezelfde wijze uw naam op.
Voorbeelden staan op het introductie
scherm. Hoofd- en kleine letters zijn
niet belangrijk. Andere kleine
verschillen worden door de computer wel
als verschillende namen gezien. Zo is
Gerrit.Jan iemand anders dan
Gerrit-Jan. Wanneer uw voor- of
achternaam uit meerdere delen bestaat,
gebruik dan altijd de punt. Ook in
bijvoorbeeld: van.der.Grift of
Karelsen.Pietersen, enz.

EERSTE VERBINDING

Is het uw eerste verbinding met de NOS
Fido, dan wordt u hartelijk welkom
geheten en om een (zelf bedacht)
Password gevraagd. Onthoud dat dan wel
goed, want elke keer dat u weer inlogt,
moet u hetzelfde Password opgeven! Dan
wordt de eerste keer ook uw woonplaats
gevraagd en daarna krijgt u toegang tot
de databank, de eerste maal voor 20
minuten, alle volgende malen een half
uur (met een maximum van 60 minuten per
24 uur). Men krijgt altijd een
waarschuwing als de tijd dreigt op te
raken. Na enkele berichtjes, o.a. een
wetje van Murphy en een 'post-lijstje',
volgt:

HOOFDMENU

De gebieden van de databank heten
secties, het hoofdgebied heet dan ook:
MAIN Section. U kunt via een menu
kiezen uit:
M)sg-Section, het berichten gebied,
F)ile-section, het programma en
'file'gebied,
B)ulletins, voor de algemene berichten,
S)tatistics, informatie betreffende
uzelf,
C)hange, mogelijkheid de scherm
presentatie te veranderen of uw
password te wijzigen,
L)ist-Callers, een lijst van inloggers,
V)ersion, de gebruikte versie van Fido,
G)oodbye, om Fido te verlaten.

U kiest door de eerste letter van het
commando in te tikken, gevolgd door een
druk op de <return>- of <enter>-toets.

BERICHTENGEBIED

Kies de eerste keer M, het berichten
gebied. En dan A van A)rea-Change. U
krijgt dan een overzicht van de voor u
bereikbare berichten gebieden:
1) Hobbyscoop radio berichten gebied,
2) Radio Netherlands message area,
3) Berichten van en aan de Sysop (de
Systeem beheerder).
Gebied 2 is speciaal voor Engelstalige
inloggers en wordt bijgehouden door
Radio Nederland Wereldomroep (Jonathan
Marks, eindredakteur van Media
Networks).

LEZEN VAN BERICHTEN

Kies 1, dan komt u in het Hobbyscoop
berichten gebied. Het aantal berichten
dat dit gebied bevat en het nummer van
het laatste bericht wordt vermeld,
evenals het laatste bericht dat u (een
vorige keer) gelezen heeft. Dan zijn er
een paar mogelijkheden: met S)earch kan
naar een bepaald onderwerp worden
gezocht, met L)ist worden alle
onderwerpen getoond. Met een getal, het
nummer van het bericht, kan een bepaald
bericht worden gelezen, met N)ext het
volgende en met P)revious het vorige
bericht. Met C)ontinuous volgen de
berichten elkaar zonder rustpauze op
(te pauzeren met CTRL-S). Met
A)rea-Change gevolgd door een spatie en
een getal komt men in een ander
berichtengebied (2 of 3). Met E)nter is
men in staat een bericht naar Fido te
sturen. Met G)oodbye sluit men de
sessie af of met M)ain-menu gaat men
terug naar het Hoofdmenu om verder in
Fido rond te kijken. Denk erom, dat
alle commando-letters en -cijfers door
een <return> (of <enter>) moeten worden
gevolgd. Het lijkt ingewikkeld, maar al
doende leert men en steeds verschijnt
de commando-lijst weer in beeld als
geheugensteuntje.

KOPPELEN VAN COMMANDO'S

Om sneller te werken, kan men op de
commandoregel ook een paar commando's
achter elkaar plaatsen, gescheiden door
een spatie of een puntkomma. Het geheel
wordt dan afgesloten door een druk op
de <return>-toets. Voorbeeld: vanuit
het hoofdmenu wil men naar berichten
gebied 3 gaan. Dan tikt men in: m a 3
<return>. De commando's worden dan
achter elkaar uitgevoerd: M)sg-Section,
A)rea-Change en nummer van het
berichten gebied. Men is dan direct
waar men wezen wil: in berichten gebied
nummer 3, de berichten van en aan de
Sysop.

PLAATSEN VAN BERICHTEN IN FIDO

Na E)nter en <return> kan men een
bericht in Fido zetten. In het
adres-gebied staat eerst de afzender
(de eigen naam) en wordt gevraagd naar
de geadresseerde. Hier vult men de naam
in (nauwkeurig spellen!), men kan ook
All invullen, als het een algemeen
bericht betreft en daarna het
onderwerp, gevolgd door het bericht
zelf, afgesloten door een lege regel en
S van Save, of, als men wat wil
verbeteren, E van E)dit. (Let wel, u
ziet nu een ander commando lijstje,
daarin heeft de E deze betekenis). Men
kan dan regelsgewijs verbeteringen
aanbrengen door eerst het regelnummer
op te geven, gevolgd door het
'foutieve' stukje en de verbetering
(als erom gevraagd wordt). Ik ga er in
het vervolg van uit, dat u steeds na
een commando afsluit met <return> (of
<enter>, afhankelijk van uw
toetsenbord). Als het bericht goed is
geworden, vergeet het dan niet weg te
schrijven met S)ave! Of, als u het
bericht toch niet wilt verzenden,
verwijder het dan met A)bort, dan
bewaart Fido het bericht niet.

HELP-FUNKTIE

Begrijpelijkerwijze duizelt het u nu
een beetje. Maar gelukkig is er een
help-funktie aanwezig. Als u een ?
(natuurlijk gevolgd door <return>)
intypt na de commandolijst van een
bepaalde sectie, dan krijgt u een
toelichting op het scherm betreffende
de sectie waarin u zich op dat moment
bevindt. Ook kunt u bij een bepaald
commando specifieke hulp vragen, door
de eerste letter van dat commando in te
tikken gevolgd door een vraagteken.
Wanneer u bv. wilt weten wat het
C)hange commando in het hoofdmenu doet,
dan tikt u in: C? <return>.

FILE-SECTIE (BESTANDENGEBIED)

U kunt hier naar toe vanuit het
hoofdmenu. Vanuit het berichten gebied
moet u met M)ain-Menu eerst terug naar
het hoofdmenu. Daarna komt u met
F)ile-Section in het bestanden gebied.
U weet toch nog wel, dat we bij de
commando's alleen de eerste letter, die
voor het haakje, moeten gebruiken
(jawel, gevolgd door een <enter> of
<return>). Dus vanuit het hoofdmenu
geeft u: F en u komt in het
File-gebied. met A krijgt u een
overzicht van de voor u toegankelijke
bestands gebieden. Dat zijn:
1 Hobbyscoop tekst files (Beeldkranten)
2 Radio Netherlands files (in het
Engels)
3 Basicode programma gebied (v.a. 1986)
5 Algemeen Up- en Download gebied
6 Wekelijkse bezettings rapportage van
deze Fido
7 HCC Nieuwsbrief
9 Files voor luister- en zendamateurs

FILE-SECTIE COMMANDO'S

F)iles, geeft een lijst van bestanden
D)ownload, vraagt een bestand op
T)ype, brengt een bestand op het scherm
A, G en M zijn oude bekenden, (wilt u
weer terug naar het Hobbyscoop
berichten gebied, dan geeft u dus: m m
a 1 <return>). U kunt dus met T het
bestand bekijken (met control en C
-tegelijk- stopt u het uittypen). Als u
het bestand (of het programma) zelf
wilt bezitten, kunt u het D)ownloaden.

DOWNLOADEN

Over het downloaden hebben we het in
het begin al even gehad. Uw
communicatie programma geeft hier de
mogelijkheden aan. Beschikt u over een
'protocol', dan geeft u dit aan met een
letter volgens het op het scherm
getoonde commando- lijstje. U wilt
bijvoorbeeld het bestand DOWNLOAD.DOC
uit het Hobbyscoop file-gebied
binnenhalen en u beschikt over het
Xmodem protocol, dan gaat u eerst naar
file area nummer 3 en geeft dan: d x
download.doc <return>. (Let hierbij
goed op de juiste benaming). Fido meldt
dan, dat het gereed is om het gevraagde
programma naar u volgens het Xmodem
protocol te verzenden. U moet dan uw
eigen communicatie programma ook in de
Xmodem ontvangstand zetten, het zal u
dan vragen waar het bestand moet worden
heengestuurd en daarna begint, als
alles goed is, de overzending van het
bestand. Na enige tijd is het gereed en
heeft u het gevraagde in uw bezit.
Hetzelfde geldt natuurlijk ook voor de
andere protocollen, die Fido aankan.

TER AFSLUITING

Het bovenstaande is een beknopte
handleiding om gebruik te kunnen maken
van het NOS Hobbyscoop Fido knooppunt.
In de bestanden en Helpfiles (?), die
in dit Fido zijn opgenomen, kunt u nog
meer bijzonderheden vinden. Maak er een
verstandig en nuttig gebruik van en
bovenal: doe het netjes en met overleg.
De Sysop zal onverbiddelijk alle niet
passende berichten of opmerkingen
verwijderen. Het is druk op dit
knooppunt. Heb geduld, draai het nummer
met korte tussenpozen een aantal malen
als u 'in gesprek' krijgt. U zult er
dan zeker in komen. Wij wensen u veel
aangenaam Fido gebruik. (Bedankt,
Pieter!)

