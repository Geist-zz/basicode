322, maa 21 mei '90

INTERNATIONALE PANIEKLAWINE ROND MIR

In de Hobbyscoop MIR-berichten is
regelmatig de impasse door het niet
geheel operationeel zijn van de 'ferry'
of 'lifeboat' Soyuz-TM9 gemeld. Nog
steeds is het afwachten wat men gaat
doen. Een aantal door verslaggevers
verkeerd begrepen verklaringen van de
rondreizende Serebrov leidden op 18 mei
tot alarmerende berichten over
'gestrande MIR kosmonauten'. Men deed
het voorkomen of er met ingang van
gisteren een echte noodsituatie was.
Natuurlijk moet er iets gebeuren, maar
het is wel zeker dat de S-TM9 als
eventuele reddingsboot nog steeds wordt
vertrouwd. Als dat niet het geval was
zou i.p.v. de Pr-42 er wel een S-TM
naar boven zijn gestuurd.

Een operatie die zou moeten plaats
vinden alvorens de Module-T (Kristall)
te laten komen is het overzetten van de
S-TM9 van de voorste naar de achterste
koppelpoort. Dit kan pas als de
Progress-42 zal zijn afgestoten voor
een laatste tocht op een vernietigings
koers. Men maakt wel haast met het
afronden van het werk met de Pr-42,
maar het spreekt vanzelf dat men een
autonome vlucht waarop een koppeling
moet volgen thans met de S-TM9 niet
aandurft. Zolang dit het geval is,
moeten de oorspronkelijke plannen
worden opgeschort.

Het lukte mij enigszins enkele op hol
geslagen buitenlandse media iets meer
van sensatie naar informatie om te
buigen. Helaas hadden enkele
Nederlandse media aan mijn opinie geen
boodschap.

RADIOVERKEER

De beste vinger aan de pols bleek ook
nu weer het radioverkeer. Dit was de
laatste dagen zeer intensief. Van enige
paniek was geen sprake. Wel werd er tot
laat in de avond gewerkt en een deel
van het verkeer had betrekking op de
voor de temperatuur regeling in de
Soyuz-TM9 noodzakelijke stand van het
MIR complex (S-TM9 zoveel mogelijk in
de schaduw), maar ook de door deze
stand niet optimaal werkende
zonnepanelen. De spanningen waren af en
toe echt te laag (ong. 26V i.p.v. de
voorgeschreven 28,5 V). Enkele systemen
moesten i.v.m. de lage spanning worden
uitgezet of werkten niet.

N.a.w. was deze zondag geen vrije dag.
De kosmonauten besteedden veel tijd aan
oefeningen op de velo-ergometer en de
hometrainer. Iets wat gebruikelijk is
tijdens een langdurige vlucht, maar ook
als men binnen niet al te lange tijd
terugkeert naar aarde.

NEDERLANDSE ACTUALITEITEN

In de 'Achter het Nieuws' uitzending
van 20-5-90 werden de terugkeer
mogelijkheden zeer goed uitgelegd. Het
hoofdprobleem (het loszitten van een
deel van de thermische deklaag) kwam
helaas niet ter sprake (de
geraadpleegde kosmonaut Rozhdestvensky
was in het geheel niet op de hoogte).
De verklaring 'niets aan de hand' was
dus niet geheel juist. Ook werd bij het
gewag maken van een eventuele ruimte
wandeling vergeten, dat de op de MIR en
de Kvants in ruime mate aanwezige
steunrails ontbreken op de te repareren
Soyuz-TM9. Deze ruimte wandeling is dus
een zeer moeilijke operatie en het al
of niet doorgaan is nog geheel onzeker.
Chris v.d. Berg, NL-9165/A-UK3202

HUBBLE VOLDOET BETER DAN VERWACHT

De ruimte-telescoop Hubble heeft zondag
zijn eerste foto's vanuit de ruimte
naar de aarde gezonden. De foto's
hebben onder wetenschappers van het
Hubble project gezorgd voor veel
opwinding. Nog niet eerder kregen zij,
naar eigen zeggen, ruimtefoto's van
zo'n goede kwaliteit onder ogen.

De eerste foto, van een sterrencluster
op een afstand van 1260 lichtjaren,
onthulde een dubbele ster. Door een
telescoop op aarde zou deze worden
gezien als EEN zeer heldere ster. 'Nu
hebben we al iets geleerd, dat we vanaf
de aarde niet hadden kunnen waarnemen',
zo zei een wetenschapper. (Uit: NOS
Teletekst)

WEERSTATION MOET SPHINX REDDEN

Wetenschappers hebben een volledig
computer gestuurd weerstation geplaatst
op de rug van de beroemde sphinx aan de
voet van de piramide van Gizeh in
Egypte. Het station moet alle
weersinvloeden registreren die mogelijk
de oorzaak zijn van het snelle verval
van het eeuwenoude monument. De sphinx
heeft in de afgelopen 50 jaar meer
geleden dan in alle 4600 voorgaande
jaren van zijn bestaan. Door regenval,
windkracht en -richting, vocht gehalte,
vervuiling en de zuurgraad van de
neerslag te meten hoopt men de
feitelijke boosdoener op te sporen.
(Uit: NOS Teletekst)

SNEL ONTWERPEN VAN CHIPS

In Nederland is een methode ontwikkeld
waarmee chips tien tot vijftien keer
sneller kunnen worden ontwikkeld. De
methode leidt tot grote besparingen op
de ontwerpkosten, waardoor ook kleinere
ondernemingen geintegreerde
schakelingen kunnen laten maken die op
hun specifieke behoeften zijn
afgesteld. Op het ogenblik heeft het
pas zin om zelf chips te laten
ontwerpen als men er minimaal 20.000
nodig heeft. Dat aantal kan tot 5.000
worden teruggebracht wanneer van de
nieuwe techniek gebruik wordt gemaakt.

KUNSTMATIGE INTELLIGENTIE

De ontwikkelmethode is bedacht door ir.
F. Beune, die onlangs hierop is
gepromoveerd aan de TU Twente. De
methode die Beune voorstaat biedt de
IC-ontwerper grotere vrijheid in het
kiezen van componenten. Een ander groot
voordeel is dat de ontwerper niet
afhankelijk is van de produktie-
techniek die voor de vervaardiging van
de chip zal worden gebruikt.

Bij het schrijven van programmatuur
voor zijn methode maakte Beune gebruik
van kunstmatige intelligentie. Hij
meent dat de huidige ontwerp
methodieken te veel worden bepaald door
de beschikbare software tools. Deze
zijn jaren geleden ontwikkeld, toen de
mogelijkheden van computer ondersteund
ontwerpen nog veel geringer waren. Op
het ogenblik kan de ontwerper alleen
beschikken over standaard componenten
die moeilijk gewijzigd kunnen worden.
Dat beperkt zijn mogelijkheden. Beune
zegt die beperkingen voor een groot
deel te hebben opgeheven. De ontwerper
kan nu veel creatiever te werk gaan.
(Uit: Automatisering Gids)

GIROTEL BOEKT 25.000E ABONNEE

Girotel heeft vorige week de 25.000e
abonnee binnengehaald. Het was dhr. R.
Felperlaan uit Amsterda-ZO. Hij kreeg f
2500,- op zijn postrekening (per
girotel) bijgeboekt door drs H K
Verkoren, lid van de raad van bestuur
van NMB en Postbank. Dhr. Verkoren was
tevens de man die het heugelijke feit
openbaar maakte.

Girotel was een van de eerste
telebanksystemen in Nederland. Vanaf
het begin van de proef in 1986
(Hobbyscoop deed vanaf het begin mee
aan het experiment) leken de resultaten
positief. In '88 werd besloten om
Girotel voor alle Postbank clienten
open te stellen.

THUISBANK FILOSOFIE

Girotel is ontwikkeld vanuit de
zogenaamde 'Thuisbank filosofie' van de
Postbank waarbij klanten zoveel
mogelijk in de gelegenheid worden
gesteld van huis uit hun bankzaken te
regelen. Via Girotel kunnen zij gebruik
maken van 18 verschillende diensten.
Hiervan zijn de overschrijvingen,
girosparen, beleggings fonds en de
raadpleging van saldo en mutaties de
meeste gebruikte. Omdat Girotel per PC
of huiscomputer werkt was de dienst
vanaf het begin al populair bij
hobbyisten. De abonnements kosten
bedragen nu f 5,- per maand voor
particulieren. Van de 25.000 abonnees
zijn 21.000 particuliere abonnees en
4.000 zakelijke, die het speciale
PC-pakket gebruiken voor het Off Line
voorbereiden van reeksen betalingen.

OOK ANDERE INITIATIEVEN

Dhr Verkoren memoreerde dat de Postbank
mede initiator is van A'tel, een
samenwerking met Ahold, Philips en PTT.
Binnen A'tel zijn in het najaar '89 bij
500 gezinnen in Amstelveen
mini-terminals geplaatst die diensten
aanbieden als teleshopping, informatie
over telefoonnummers en Girotel.
Inmiddels is vastgesteld dat 70 pct van
de deelnemende gezinnen vrijwel alle
zaken met de Postbank afhandelt over
Girotel. Drs Verkoren verwacht dat aan
het eind van dit jaar het aantal
Girotel abonnees zal zijn gestegen tot
50.000.

RADIX COMPUTER- EN MILIEUKAMP

De Stichting RadiX - met hoofdletter X
- zal dit jaar voor het eerst computer-
en milieu kampen organiseren voor
kinderen tussen de acht en veertien
jaar. Een groep leiders met ervaring
van andere kampen heeft de koppen bij
elkaar gestoken en is voor zichzelf
begonnen. Niet uit winstbejag maar
omdat zij het leuk vinden kinderen een
week te vermaken. De stichting RadiX
werkt volledig op non-profit basis en
enkel met vrijwilligers.

Tijdens de vakantieweken zal
voornamelijk aandacht besteed worden
aan het programmeren van computers. Het
is de bedoeling dat de kinderen bij
RadiX (beter) leren programmeren in een
taal naar keuze. Elke dag zal hier een
ochtend of een middag aan besteed
worden.

NATUUR EN MILIEU

De rest van de tijd zal gevuld worden
met een gevarieerd programma waarin de
natuur en milieu een hoofdrol spelen.
Er zal aandacht besteed worden aan
evenwichten, kringlopen en de
verstoring van de natuur en het
millieu. De kampen zullen plaatsvinden
op het buitenverblijf 'De Mier' nabij
Utrecht. Het gebouw is toegankelijk
voor gehandicapten, er is ruim
voldoende slaap-, was- en douche-
gelegenheid en er kan met verschillende
dieten rekening worden gehouden.

Voor meer informatie:
Stichting RadiX
Postbus 42050
2504 EB Den Haag

KNIPSELKOERIER

Voor computer hobbyisten die samen met
anderen plezier willen beleven aan het
computer gebeuren is er de Knipsel
Koerier, een maandblad dat met behulp
van DTP wordt vervaardigd. Doelstelling
van de Knipsel Koerier is hobbyisten
met vragen en/of problemen op computer
gebied te helpen. Beginners kunnen
gevorderden om raad en daad vragen en
de gevorderden kunnen een deel van hun
kostbare kennis kwijt. De inhoud is
sterk afhankelijk van wat er door
lezers wordt ingestuurd. Zo wordt er in
de Knipsel Koerier o.a. aandacht
besteed aan: Problemen van lezers, Tips
van en voor lezers, nieuwtjes en wetens
waardigheden, natuurlijk ook aandacht
voor Basicode, en nog veel meer.

Abonnees betalen kopieer- en
portokosten (f 20,- per jaar). Schrijf
voor een abonnement of een proefnummer
een briefje (met vermelding van naam en
adres) naar:
Redaktie KnipselKoerier,
Bestevaerstraat 15,
4501 KL Oostburg.
Vergeet niet om voor een proefnummer f
1,65 aan postzegels bij te sluiten
(voor kopieer- en portokosten).

