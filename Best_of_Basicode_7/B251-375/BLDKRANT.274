274, maa 04 dec '89

KOPPELING KVANT-2 AAN MIR MISLUKT

Op 26/11/89 om 1301UTC vond vanaf
Baykonur de lancering plaats van de 20
ton wegende Module D, voortaan Kvant-2
genoemd. Om 131148UTC kwam de module
los van de 3de trap en was dus
aardsatelliet. De lancering verliep in
alle fasen vlekkeloos en daarop
gebaseerd zou de koppeling met het MIR
station moeten plaats vinden op zat. 2
dec. tussen 1430-1500UTC.

Al gauw diende zich echter de eerste
tegenslag aan: een der zonnepanelen was
niet volledig opengeklapt. Later
slaagden Sovjet technici vanaf de aarde
alsnog erin om het paneel helemaal uit
te vouwen.

Voor de koppeling op zat. 2 dec. was
niet oml. 21741 (124420- 124750UTC hier
boven) gekozen, maar de volgende.
(Overkomst 1414-1425UTC). Tijdens
radioverkeer in rond 1245UTC waren de
kosmonauten zich aan het voorbereiden
naar de Soyuz-TM8 te gaan om daar te
zijn tijdens de kritieke fase. Vandaar
zouden zij een rechtstreekse TV
reportage verzorgen, die via het
volgschip A.S. Korolyov om 1402UTC zou
beginnen. Om 1314UTC zou de Kvant-2
aanvliegen op de MIR om om 1345UTC het
punt te bereiken vanwaar de nauwkeurige
nadering moest beginnen. Om 1425UTC zou
de Kvant-2 koppelen. Tijdens oml.
21742, radioverkeer 1414-1425UTC,
bleek, dat de plannen niet doorgingen.

Naast veel technische gegevens om alles
weer terug te zetten in de normale
functies, waren teleurgestelde
kosmonauten en TsUP te horen. Duidelijk
was, dat men met MIR tevergeefs had
gemanoeuvreerd en daarbij zelfs
brandstof had gebruikt. (Diverse
omkeringen en stand- veranderingen).
Later bleek, dat Kvant-2's computer op
20 KM afstand de operatie niet
aandurfde. Daarop volgden de pogingen
van de kosmonauten om het naderings
systeem Kurs alsnog te activeren en
Kvant-2 te helpen met standwijzigingen
MIR. Het mocht niet baten.
De volgende koppelings poging is
voorlopig vastgesteld op woensdag 6
dec. 1989.

BELANG VAN KVANT-2

De komst van de Kvant-2 is voor de
kosmonauten erg belangrijk. Zo is de
douche mogelijkheid a/b van de Kvant-2
veel beter dan a/b van MIR. A/b MIR
wordt maar 2 of 3 maal per maand een
douche genomen; a/b Kvant-2 kan dit
veel vaker. Ook heeft de Kv-2
Girodina's voor de stand- regeling.
Deze zitten a/b van de Kvant-1 ook,
maar van het draaien van deze
Girodina's ondervinden de kosmonauten
veel hinder. Vanuit de Kvant-1 dringt
het gegier van die dingen door tot in
hun leefruimte; dat zal vanuit de
Kvant-2 veel minder het geval zijn.

VISUELE WAARNEMINGEN

Nog even is het mogelijk om MIR en
Kvant-2 vlak na elkaar in de vroege
avonduren te zien. Tijdens de spannende
uren werd door Uw scribent
gecoordineerd met leden van de
Werkgroep Kunstmanen, in Ede (Gld)
bijeen. Tijdens de overkomst in oml.
21743 (rond 1555UTC) konden zij de uit
het radioverkeer getrokken conclusie
bevestigen. Een omloop later kon heel
Nederland dit nog eens zien!

Kvant-2, telemetrie zender: n.a.w. ook
in 166 mc band, maar hoger, zo rond
166.164 mc.

PROGRESS-M1

Het loskoppelen en vernietigen van dit
vrachtschip was voorgenomen op 30 nov.
1989. In de dag ervoor waren de
kosmonauten met de afsluitende
operaties klaar. De ontkoppeling etc.
vond plaats buiten ons bereik zodat het
juiste tijdstip hier niet kon worden
vastgesteld. (Met dank aan Chris v/d
Berg)

PRIVE-PC'S LATEN HET VAAK AFWETEN

Een op de negen personal computers laat
het binnen een week na aankoop afweten.
Vroeg of laat vertoont zelfs een op de
drie pc's technische mankementen, zo
blijkt uit onderzoek van de
Consumentenbond.
De Consumentengids van december doet
verslag van een onderzoek onder ruim
zeshonderd leden die thuis een computer
hebben staan. De helft daarvan is
aangeschaft in het kader van een
pc-prive project.
De enquete wijst uit dat een derde deel
van de apparaten meer dan eens terug
moet naar de leverancier voor
reparatie. In 17 procent van de
gevallen was een mankement niet goed
verholpen. Anderzijds worden klachten
vaak binnen een dag en meestal binnen
een maand afgehandeld. Toetsenborden,
beeldschermen en harddisks blijken de
zwakste schakels.
Om missers te vermijden moeten kopers
erop aandringen dat de pc, printer en
dergelijke thuis worden afgeleverd,
geinstalleerd en gedemonstreerd, zo
luidt het advies. Slechts 40 procent
van de pc-prive bezitters is tevreden
over de cursussen, vragenuurtjes en
andere hulp die veel werkgevers
organiseren. (Uit: Automatisering Gids)

BOEKBESPREKINGEN

Pieter Vijlbrief, onze vaste
boekenrecensent, las in deze donkere
dagen een hoop boeken die u wellicht
nog snel op uw verlanglijstje voor
Sinterklaas kunt zetten. Of anders
misschien iets voor onder de Kerstboom?

VERMOGENSREGELING

door A.J. Dirksen, 149 pag., uitgever:
de Muiderkring. ISBN 90 6082 312 5,
prijs f 32.50.
Dit boek heeft niets te maken met
aandelen of obligaties, maar gaat over
de verliesvrije elektrische vermogens
regeling met thyristors en triacs. Het
is interessant zowel voor de vakman
(huishoudelijke apparaten) als voor de
amateur, die te maken krijgt met
sterkstroom. De vermogens elektronica
heeft zich de laatste jaren sterk
ontwikkeld. Nieuwe componenten zijn
beschikbaar gekomen, waardoor ook
nieuwe toepassingen konden worden
gerealiseerd. Bij de derde druk van dit
boekwerkje werd dankbaar gebruik
gemaakt van adviezen van niemand minder
dan 'Dr. Blan'! Er wordt uitvoerig op
de theorie ingegaan, maar ook een
aantal praktische schakelingen wordt
diepgaand besproken. Een goed boek.

HET VOEDINGENBOEK

door G. Peltz, 235 pag., uitgever:
Elektuur. ISBN 90 70160 69 2, prijs f
39.50.
Voeding is voor iedereen belangrijk,
maar voor de mensen die zich met
elektronica bezighouden is het
vervaardigen van voedings apparaten
voor hun elektronische schakelingen
onontbeerlijk. Het eerste deel gaat
over gestabiliseerde voedingen die uit
losse componenten worden opgebouwd,
waarbij de funktie van elk onderdeel
wordt besproken, waardoor een dieper
inzicht in het hoe en waarom van de
schakeling kan worden verkregen. Het
zal dan ook mogelijk zijn, zelf een
voeding te ontwerpen of een bestaande
schakeling aan eigen behoeften aan te
passen. Daarnaast bevat het boek ook
nog een reeks kant en klare, in de
praktijk geteste ontwerpen, waarin,
naast losse componenten, ook
geintegreerde schakelingen worden
toegepast. Ook komen spanningsomvormers
aan de orde, die akkuspanning in
wisselstroom kunnen omzetten. Tevens
wordt uitvoerig ingegaan op computer
gestuurde voedings schakelingen.
Kortom: een veelomvattend en goed
geschreven boek over dit onderwerp.

ELEKTRONICA A LA CARTE

door Josef Strasshofer, 216 pag.,
uitgever: Elektuur. ISBN 90 70160 63 3,
prijs f 39.50.
Dit boek bevat aanwijzingen voor het
bouwen van 32 verschillende
schakelingen met behulp van de
goedkoopst denkbare printplaat: een
stukje karton! De 'layout' staat in dit
boek. Componenten worden door gaatjes
in het karton gestoken en aan de
achterzijde met elkaar doorverbonden.
Een wel zeer eenvoudige manier om
experimentele schakelingen op te
bouwen, die nog goed werken ook. De
theorie en de werking van de
componenten wordt ook uitvoerig
besproken. Ook bevat het boek in
tabelvorm de gegevens van de gebruikte
halfgeleiders en IC's. Een mooi
'doe-boek' voor degenen, die zich wat
vertrouwder met de elektronica willen
maken. Tenslotte bevat het ook nog een
aantal opgaven, die de lezer kennis
doen maken met het zelf berekenen van
eenvoudige elektronische schakelingen.
Een boek voor alle leeftijden tussen 12
en 80!

SCHAKELINGEN ECHT NIET MOEILIJK

door G.H. Nachbar, 229 pag. Uitgever:
Elektuur, ISBN 90 70160 70 6, prijs f
29.50.
Dit boek beschrijft een 38-tal
elektronische schakelingen, varierend
van kontinue fietsverlichting tot een
komplete kortegolf ontvanger. Er zijn
hier echter wel printplaten voor nodig,
die bij de uitgever besteld kunnen
worden. Het is weer echt een 'doe-boek'
en degenen die 'a la carte' hebben
doorgewerkt kunnen dit boek als een
goed vervolg daarop beschouwen. Voor de
reeds wat gevorderde knutselaar is het
boek zonder meer geschikt. De
bouwobjekten zijn in de praktijk ook
heel goed bruikbaar. Het geeft veel
voldoening als men iets als HI-FI kan
beluisteren uit een zelfgebouwde
versterker, voorzien van zelf
geknutselde luidspreker boxjes! Een
leuk boek.

ELEKTRONICA EN MODELSPOOR

door V. Dudziak e.a., 301 pag.
Uitgever: Elektuur. ISBN 90 70160 64 1.
Prijs f 39.50.
Een boek vol praktische schakelingen en
bovendien voorzien van een inleiding in
de elektronica, voldoende om een
modelbouwer inzicht in deze materie te
verschaffen. De combinatie modelspoor
en elektronica opent de mogelijkheid
tot het bouwen van een realistische
spoorbaan. Dankzij de moderne
miniaturisering in de vorm van IC's
kunnen zelfs komplete elektronische
schakelingen in spoor N materiaal
worden ingebouwd! Treingeluiden en
verlichting kunnen worden nagebootst.
Een gelijkstroom locomotief kan, na
ombouw, op een wisselstroom baan worden
ingezet, hetgeen een verruiming van de
mogelijkheden betekent. Echt een boekje
voor de liefhebber van modelsporen om
van te smullen, ik beveel het dan ook
gaarne aan. (Met dank aan Pieter
Vijlbrief)

