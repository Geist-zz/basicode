364, maa 26 nov '90

MILITAIRE VLUCHT ATLANTIS 'GESLAAGD'

De militaire vlucht van de space
shuttle Atlantis is naar zeggen van de
NASA en de Amerikaanse luchtmacht
geslaagd. De vlucht ging in de nacht
van 15 op 16 november van start, als
zevende geheel militaire, en in totaal
37ste shuttle vlucht. Naar gezegd wordt
door deskundigen uit luchtvaart en
ruimtevaart kringen bestond de lading
van de shuttle uit de spionage
satelliet AFP-658. De satelliet zou
gestationeerd moeten worden in een baan
op 600 km hoogte, die hem boven Irak
zou brengen. Vanuit die baan zou hij
opnamen van de Golf en vooral van
Iraakse troepen bewegingen maken, of
communicatie verbindingen van het
Iraakse leger afluisteren.

VREEMDE BEWEGINGEN

Op zaterdag 17 november liet de NASA
doorschemeren dat de satelliet
succesvol gelanceerd was. Deze
bekendmaking was een primeur voor wat
betreft militaire vluchten. In het
officiele verslag viel echter slechts
te lezen dat de vlucht 'naar
tevredenheid verloopt' en dat de
astronauten het goed maakten... Door
Amerikaanse amateur sterrenkundigen
wordt echter betwijfeld of het
uitzetten van de satelliet geslaagd is.
Aan de hand van hun waarnemingen van de
shuttle m.b.v. telescopen zeggen zij
dat de shuttle 'vreemde bewegingen'
maakte, volgens hun zeggen met de
bedoeling om de satelliet weer aan
boord te nemen. Het zou echter ook
kunnen zijn dat deze bewegingen deel
uitmaakten van een experiment, of dat
het alleen erom ging de shuttle uit de
buurt van de uitgezette satelliet te
manoeuvreren. Volgens onze ruimtevaart
specialist Chris van den Berg is dat
laatste vaker voorgekomen, o.a. bij het
uitzetten in de ruimte van de Hubble
Space Telescoop. De bewegingen van de
shuttle Atlantis hoeven derhalve
helemaal niet zo vreemd te zijn als ze
lijken.
Tijdens de vlucht verbrak de
commandant, Dick Covey, de radiostilte
om een blijk van morele steun te zenden
naar de Amerikaanse troepen in de Golf.

TERUGKEER OP AARDE

Volgens plan zou de Atlantis afgelopen
maandag 19 november om 22.48 uur (Ned.
tijd) landen, maar NASA besloot vanwege
harde wind (42 knopen) op de
landingsplaats Edwards de shuttle nog
een baantje te laten draaien. Toen de
wind echter bleef aanhouden werd de
landing uitgesteld met 24 uur. Ook toen
blies er nog een harde wind op Edwards,
zodat NASA de shuttle liet uitwijken
naar Kennedy Space Center (KSC) in
Florida. Daar landde de shuttle de 20e
om 22.43 uur (Ned. tijd) op de betonnen
landingsbaan. Het was de eerste keer
sinds 1985 dat er op KSC weer een
shuttle landde, en waarschijnlijk de
laatste keer dat een militaire shuttle
missie terugkeerde op Aarde. De
Amerikaanse luchtmacht heeft namelijk
aangekondigd voortaan alleen nog
onbemande raketten te zullen gebruiken,
zoals we reeds berichtten in Beeldkrant
362. (met dank aan Yvo Krijgsman)

TANKTEST COLUMBIA

Op 30 oktober j.l. vond er een
'tanktest' plaats op de shuttle
Columbia. Afgelopen zomer werden
namelijk diverse malen lekken tussen de
brandstoftank en de motoren van dit
ruimteveer geconstateerd, waardoor het
shuttle programma danig in de war werd
gestuurd en een vertraging van zes
maanden opliep. De tanktest op de
Columbia 'slaagde' deze maal echter, en
waarschijnlijk kan Columbia nog dit
jaar de 'Astro-1' missie vliegen.

VLUCHTSCHEMA 1991

Inmiddels is ook een voorlopig vlucht
schema voor volgend jaar vastgesteld:
Op 7 maart 1991 lancering van Discovery
met aan boord enkele experimenten voor
de Amerikaanse luchtmacht.
Op 11 april 1991 moet Atlantis het
Gamma Ray Observatory in de ruimte
brengen.
Op 16 mei 1991 de lancering van
Columbia met aan boord Spacelab.
Op 11 juli 1991 volgt de lancering van
Discovery met een TDRS communicatie
satelliet.
Op 15 augustus 1991 vertrekt Atlantis
met een spionage satelliet.
Op 14 november 1991 de start van
Discovery die een atmospherische
onderzoeks kunstmaan moet uitzetten.
Op 12 december 1991 tenslotte een
missie van Atlantis met een Spacelab
module.
(Uit: de Muurkrant)

TESTPROGRAMMA ERS-1

Bij ESTEC in Noordwijk, de grootste ESA
vestiging, is het testprogramma van de
ERS-1 afgesloten. Het testprogramma
duurde 24 dagen, de langste campagne
van de ESTEC simulators.

De ERS-1 is een Europese aardobservatie
kunstmaan die volgend jaar april
gelanceerd moet worden. De kunstmaan
kan dan op zoek gaan naar delfstoffen
zoals olie, gas en kolen.

De satelliet werd bij ESTEC onder
gesimuleerde ruimte- omstandigheden
onderzocht. De temperatuur varieerde
van -45 tot +35 graden Celsius. De
kunstmaan, met een afmeting van 3,5 bij
2,2 meter en een massa van 1080 kilo,
werd tijdens het 400 uur lange
testprogramma 15.800 maal geroteerd.
(Uit: de Muurkrant)

STEEDS MEER OZON IN ATMOSFEER

Wordt de ozonlaag in de stratosfeer
steeds dunner, het ozongehalte in de
atmosfeer neemt daarentegen steeds
verder toe. Dit fenomeen betreft vooral
het noordelijk halfrond. Gezien de
snelheid waarmee het zich ontwikkelt,
schat men dat over 50 jaar het ozon
gehalte zal zijn verdubbeld, met alle
verontrustende consequenties voor het
leefklimaat.

Om na te gaan waar de ozon vandaan komt
en hoe deze zich verspreidt, zal vanaf
8 januari t/m 4 februari 1991 het tot
nu toe omvangrijkste onderzoek worden
gedaan. Dit gebeurt door 7 Duitse en
Franse specialisten vanuit een
vliegtuig. Om het ozon gehalte in de
cabine van het vliegtuig te verminderen
gaan sommige luchtvaart maatschappijen
al over op het installeren van ozon
katalysatoren in het air conditioning
systeem. (Uit: Landelijke Milieu
Databank Politie, Sexbierum)

BOEK: 'WERELDEN NAAST DE AARDE'

Van de hand van de wetenschappelijk
journalist Govert Schilling is onlangs
het boek 'Werelden naast de aarde (De
planeten: ontstaan, evolutie,
onderzoek)' verschenen. Het boek draagt
het ISBN-nummer 90-284-1574-2 en is een
uitgave van de Wereldbibliotheek. Het
ligt voor f29,90 in de winkel.

'Werelden naast de aarde' is opgebouwd
uit 17 hoofdstukken. Het boek begint
met een beschrijving van de ontstaans
geschiedenis van ons zonnestelsel,
gevolgd door om en om beschrijvingen
van een van de planeten en een
hoofdstuk over bijzondere effecten die
invloed hebben gehad op de evolutie van
het zonnestelsel.

VERGELIJKENDE PLANEETKUNDE

Een heel belangrijk aspect in dit boek
is de vergelijkende planeetkunde. Zo is
er bijv. een hoofdstuk gewijd aan de
atmosferen van de planeten Venus, Aarde
en Mars. Hierin wordt ingegaan op de
invloed die de verschillende
omstandigheden, waarin deze planeten
zijn ontstaan, hebben gehad op de
ontwikkeling van hun atmosferen. In
veel gevallen wordt hier een
vergelijking gemaakt met de Aarde. Op
een dergelijke manier komen ook de
manen, ringen, kraters en mogelijke
levensvormen van de planeten aan bod.

Een apart hoofdstuk over de Aarde is
niet in dit boek opgenomen. Door de
manier waarop de andere planeten worden
vergeleken met de onze komen we toch
veel te weten over de Aarde. Dat is dan
ook een van de belangrijkste resultaten
van de interplanetaire verkenning: het
leren kennen van onze eigen planeet...

ONBEMANDE VERKENNERS

Veel van de gegevens in dit boek zijn
afkomstig van de onbemande verkenners
die langs de planeten zijn gestuurd. De
gegevens van de passage van Voyager 2
langs Neptunus in augustus 1989 zijn de
nieuwste die zijn opgenomen. Een apart
hoofdstuk is gewijd aan onbemande
vluchten naar de planeten. Hierin
worden de hoofdprincipes van zulke
reizen uit de doeken gedaan, en de
bijzondere omstandigheden die de reizen
van de Voyagers mogelijk maakten.

CONCLUSIE

'Werelden naast de aarde' is een boek
dat zeer veel boeiende informatie
geeft, zowel in goed leesbare
hoofdstukken als in overzichtelijke
tabellen met gegevens over de planeten
en geslaagde vluchten er naar toe. Het
boek is zeker aan te bevelen, zowel
voor mensen die al langer in de
planeetkunde geinteresseerd zijn als
voor 'leken' die wel eens wat meer
willen weten over de unieke werelden
naast de Aarde... (met dank aan Yvo
Krijgsman)

'NADER TOT VENUS'

De planeet Venus, die rond de
jaarwisseling weer avondster wordt,
vormt het middelpunt van de
avondvoorstelling op dinsdag 4 december
in het Amsterdamse Artis Planetarium.
De voorstelling wordt verzorgd door
Piet Smolders, hoofd van het
planetarium.

In de jaren vijftig kon de Amerikaan
George Adamski nog furore maken met
'vliegende schotels van Venus'. Maar in
de jaren zestig en zeventig moest
Venus, die altijd zedig schuil gaat
onder een dik wolkendek, haar ware
identiteit prijsgeven. Venus is een
barre woestijn, met een gemiddelde
temperatuur van 500 graden Celsius.
Momenteel maakt de Amerikaanse
planeetverkenner Magellan uiterst
gedetailleerde opnamen van het hete
oppervlak van Venus. De eerste
resultaten van dat onderzoek zullen op
de grote koepel van het planetarium te
zien zijn. Ook de sterrenhemel van
december komt deze avond aan de orde.

De avondvoorstelling begint om 20.00
uur. Het gebouw aan de Plantage
Kerklaan is open vanaf 19.30 uur. De
toegangs prijs bedraagt f9,00 per
persoon. Abonnement houders van Artis
hebben gratis entree. Voor meer
informatie kunt u bellen: 020-5233452.

VOORJAARSEXAMENS RADIOZENDAMATEURS

Op 10 april volgend jaar worden weer de
examens afgenomen om radiozendamateur
te kunnen worden. Het gaat om
radiotechniek en voorschriften 1 en 2
(voor het D- en C-examen). Opnemen en
seinen van morsetekens vindt plaats op
28 mei tot en met 4 juni. Het gaat om 8
en 12 woorden per minuut, resp. voor
het B- en A- diploma. Aanmelden kan
vanaf nu tot en met 21 januari 1991.
Dat kan merkwaardig genoeg alleen
telefonisch, in Groningen bij de
hoofddirectie telecommunicatie en post
(HDTP), directie operationele zaken,
tel. 050-222270.

De kosten van deelneming aan een van de
examens gaan f 75,- bedragen,
vooruitlopend op de ministeriele
toestemming. Aspirant kandidaten
krijgen een acceptgiro toegezonden. Na
overschrijving krijgt men de nodige
papieren, eisen en reglementen
toegestuurd.

