282, maa 1 jan '90

1990 LAATSTE HOBBYSCOOP JAAR?

Komende woensdag zullen we het
programma Alarmfase herhalen. Dit
programma van Chris Bouws heeft zo'n
800 briefkaarten opgeleverd. Maar nog
niet iedereen heeft kennis genomen van
het feit dat 1990 wel eens het laatste
Hobbyscoop jaar zou kunnen zijn.
Tenminste als de luisteraars het laten
afweten, wat ons niet waarschijnlijk
lijkt. Feit is dat Hobbyscoop met
minder mensen meer zendtijd moet
vullen, maar ook op de nominatie staat
om in '90 te verdwijnen. Mocht u dat
(ook niet) aanstaan, schrijf ons dan
een brief of briefkaart waarop u
aangeeft waarom volgens uw persoonlijk
inzicht ons programma niet mag stoppen.
De inzender die de aardigste brief
schrijft belonen wij met een moderne,
fraaie telefoon en originele Hobbyscoop
sweatshirts.

PROGRESS-M2 VASTGEMAAKT AAN MIR

Het vrachtschip Progress-M2 maakte op
22 dec. 1989 te ong. 0540UTC vast aan
de achterste koppelpoort (Kvant-1) van
het MIR complex. Dit bestaat dus nu uit
MIR, Kvant-1, Kvant-2, Soyuz-TM8 en
Progress-M2.

NADERING

De nadering met het systeem Kurs begon
toen MIR en Pr-M2 binnen ons bereik
waren tijdens oml. 22048, van 0526-
0536UTC. Om ong. 0530UTC was Pr-M2
opgelijnd en kon men zowel vanuit MIR
als vanuit Pr-M2 TV beelden van de
nadering ontvangen. De operatie verliep
vlot en toen MIR etc. om 0536UTC achter
de oostelijke horizon verdwenen was de
afstand tussen de ruimte- objecten nog
130 m en de naderings snelheid ong. 90
cm per sec. De geslaagde koppeling
bleek uit het radioverkeer op de
volgende overkomsten. In die van oml.
22049, 0702 0712UT, kregen de
kosmonauten uitgebreide instructie over
de prioriteiten bij het uitladen. Men
moest z.s.m. het Amerikaanse
biologische experiment uitladen.
Daarmee was men tijdens de overkomst in
oml. 22050, 0842- 0849UTC al bezig.
Serebrov had wel grote moeite met het
losschroeven van die lading. Verder
werd in deze overkomst gesproken over
de geslaagde koppeling, het conserveren
van de Pr-M2 (uitschakelen van allerlei
systemen en het overzetten van de
afstands bediening op het Basis Blok)
etc. In totaal bedroeg de hoveelheid
vracht van de Pr-M2 2700 kg.

TIJDSTIP KOPPELING

De normale kanalen waarover normaliter
dit tijdstip kan worden verkregen waren
verstopt door de gebeurtenissen in
Roemenie. Dit tijdstip zal n.a.w. niet
meer dan 1 of 2 minuten afwijken van
0540UTC.
Chris v.d. Berg, NL-9165/A-UK3202

FAX op PC (AT met EGA-kaart)

In het jubileumnummer van TRON (nr 30)
is een beschrijving opgenomen van een
simpele interface voor het ontvangen
van op de lange of korte golf
uitgezonden FAX-beelden. Tevens staat
op een gratis bijgeleverde floppy disk
het daarvoor benodigde programma. Het
interface bestaat uit een opamp (741),
een condensatortje, twee dioden en drie
weerstandjes. Totale prijs ongeveer f
2.50. Het moet worden ingebouwd in een
9 pins of 25 pins steker, die op de
RS-232 poort van de PC past. Op de
floppy staan ook een paar beelden, die
met deze middelen zijn ontvangen.

DE BEELDEN

De beelden op de floppy zijn afkomstig
van DPA en tonen een paar persfoto's en
enkele weerkaarten van de Meteosat,
zoals die door genoemd station worden
uitgezonden. De beelden zijn van heel
goede kwaliteit als we de prijs van het
systeem in aanmerking nemen. Bij een
zuivere afstemming zijn zelfs de
onderschriften duidelijk leesbaar.

OOK OP EEN XT MOGELIJK?

Het systeem is uitgetest op een PC van
het type AT (vanwege de snelheid). Een
EGA kaart is beslist noodzakelijk. In
principe zal het ook op een (snelle) XT
moeten kunnen werken. Dat zal moeten
worden uitgeprobeerd. Ook hier dient
een EGA kaart aanwezig te zijn.
Natuurlijk werkt het ook met een VGA
kaart, zoals wij zelf konden uittesten.

WERKWIJZE

De tinten in FAX beelden worden
uitgezonden door toontjes met
verschillende toonhoogten te gebruiken.
De interface maakt van die toontjes
blokgolfjes, die verder door de
computer worden verwerkt en naargelang
de frekwentie in vier verschillende
grijstinten worden omgezet. Dit is
voldoende om herkenbare beelden te
krijgen. Zeker van meteorologische
kaarten met isobaren en dergelijke.

BENODIGDHEDEN

Behalve een voldoende snelle PC, de
interface en het programma, heeft men
ook een goede, stabiele radio-ontvanger
nodig die is uitgerust met een BFO, om
de beelden te kunnen ontvangen. Maar
dat geldt voor elk computer- programma,
dat FAX beelden zichtbaar maakt.

CONCLUSIE

Voor een eerste kennismaking met FAX
ontvangst met behulp van een computer
is dit een goede mogelijkheid. Later
kan eventueel naar de veel duurdere (en
uitgebreidere) programma's die in de
handel zijn worden overgegaan. Hulde
aan Jos van Zanten, die het programma
en de interface bedacht heeft en het
zonder duidelijk winstoogmerk ter
beschikking heeft gesteld aan zijn
mede-hobbyisten. Dit getuigt van de
ware amateurgeest, waarvan Hobbyscoop
altijd een voorstander is geweest.

Noot van de redactie: TRON is een
maandblad dat wordt uitgegeven door de
GGPC (Stichting Gebruikers van P.
Computers). Voor meer info kunt u zich
richten tot het secretariaat van de
GGPC, p/a Wielingenplein 17, 3522 PC
Utrecht, tel. 030-881087.

PERFECTVIEW

Het Leidse Software-huis CYCO brengt
met Perfectview een geraffineerd
nederlandstalig kaartenbak programma,
dat goed harmonieert met Wordperfect en
dBase. Er bestaan twee uitvoeringen:
een single user versie (f 495) en een
multi user versie (4 terminals, f 995).
Voor dit niet geringe bedrag krijgt men
dan ook wel waar voor zijn geld. Als
men het programma, dat eenvoudig is te
installeren, opstart, belandt men in
een soort demo, waarin een aantal
bestanden kunnen worden geraadpleegd,
die door Cyco reeds zijn voorbereid.

DEMOBESTANDEN

Zo kan men de opbouw zien van een
adreslijst, maar ook van een uren
tabel, zodat men snel kan zien wie in
een bedrijf een bepaalde tijd aan iets
heeft gewerkt. Voorts is er een
tijdschriften roulatieschema aanwezig,
een ledenlijst voor een vereniging en
een produkten prijslijst. Uiteraard
zijn dit (nuttige) voorbeelden, die
kunnen worden aangepast aan de eigen
behoeften. Ook kan men op eenvoudige
wijze een geheel nieuwe kaart
samenstellen.

ZOEKEN

Het zoeken in de bestanden gaat zeer
eenvoudig via een zoekvenster (window)
op het scherm, waarin de aanwezige
items worden getoond. Door met de
pijltjes toetsen te werken komt men
snel waar men wezen wil. Onder de kaart
ziet men een deel van de bestanden in
lijstvorm (alles op een regel).

LIJSTEN

Door een toetsdruk kan men van de
kaartpresentatie overgaan op weergave
in lijstvorm, waardoor men snel een
overzicht van de inhoud van de
kaartenbak krijgt.

PRINTEROUTPUT

Op een eenvoudige wijze is ook zelf de
layout van de printeroutput samen te
stellen. Zo kunnen etiketten,
selektielijsten en dergelijke snel
worden gemaakt.

SAMENWERKING MET ANDERE PROGRAMMA'S

Doordat Perfectview compatibel is met
de Library-shell van Wordperfect, zijn
voor vele gebruikers de voornaamste
toetsaanslagen reeds bekend. Ook kunnen
via het 'prikbord' gegevens uit de
kaartenbak eenvoudig worden
doorgesluisd naar Wordperfect.
Bovendien leest en schrijft het ook
dBase III en IV bestanden.

NETWERKVERSIE

De multi-user versie is bedoeld voor
het gebruik in netwerken en om
bevoorbeeld in een Novell netwerk
netwerkprinters te kunnen aansturen.
Dit geldt ook voor lokale printers.

PULL DOWN MENU'S

Aangezien alle opdrachten in makkelijk
te bedienen pull down menu's zijn
ondergebracht, is het werken met
Perfectview zeer efficient.

SORTEREN

Het programma kan een onbeperkt aantal
records bevatten (alleen beperkt door
de opslag capaciteit van de harddisk).
Toch gaat het sorteren zeer snel,
waarbij de gebruiker op eenvoudige
wijze zelf het te selecteren veld kan
aangeven.

VEREISTEN

De single user versie heeft MS-DOS 2.0
of hoger nodig, voor de netwerk versie
is minimaal MS-DOS 3.0 vereist en
kunnen 4 werkstations in hetzelfde
netwerk worden bediend. Desgewenst kan
op verzoek een ruimere mogelijkheid
worden geleverd. Minimaal moet 256 kb
RAM beschikbaar zijn.

HANDLEIDING

De bijgeleverde (nederlandse)
handleiding (93 pag.) is zeer compleet.
Als men daarvoor geen geduld heeft,
staat ook (op een van de eerste
pagina's) in drie korte punten
opgesomd, hoe men het programma aan de
praat krijgt!

CONCLUSIE

Een mooie Database, voor de hobbyist te
duur, maar voor de commerciele
gebruiker zeker de moeite en kosten van
het aanschaffen waard. (Aldus Pieter
Vijlbrief)

TELEAC-CURSUS 'COMPUTERS IN DE KLAS'

Teleac verzorgt als vervolg op het
Nivo- project (Nieuwe Informatie
technologie in het Voortgezet
Onderwijs) vanaf maart 1990 een cursus
'computers in de klas'. De cursus is
geproduceerd in samenwerking met Print
(PRoject Invoering Nieuwe
Technologieen), de voortzetting van het
INSP voor het onderwijs. Doel is ook de
80.000 docenten uit het voortgezet
onderwijs die niet hebben deelgenomen
aan de nascholing in het kader van het
Nivo kennis te laten maken met de
mogelijkheden van de computer in de
klas.

VERVOLG OP NIVO

Via het Nivo, een onderdeel van het
INSP, hebben alle 2250 scholen voor
voortgezet onderwijs minimaal 1
computerlokaal, uitgerust met 9 pc's,
en 2 losse pc's voor gebruik elders in
de school ontvangen. Per school zijn 3
docenten voldoende nageschoold om te
beginnen met het gebruik van de
computer in de klas en is een
systeembeheerder aangesteld. Inmiddels
geven diverse leraren- opleidingen
vakgerichte nascholingen.

De vijfdelige Teleac-cursus 'computers
in de klas' is gericht op de 80.000
docenten die nog niet zijn nageschoold.
De cursus geeft een algemeen overzicht
van ontwikkelingen op het gebied van
computer ondersteund onderwijs. De
verschillende vormen van
computergebruik binnen de vakken worden
aan de hand van vakspecifieke
toepassingen gedemonstreerd.

ONDERWERPEN

De cursus omvat de volgende
onderwerpen: computergebruik in het
onderwijs, omgaan met informatie,
instructieve toepassingen (oefen-,
toets- en uitleg- programma's),
mogelijkheden van computers voor de
uitvoering van practica, en tenslotte:
de rol van de overheid. Het laatste
deel gaat onder meer in op de plannen
en middelen op langere termijn en op de
houding van de uitgevers tegenover de
ontwikkeling en het op de markt brengen
van 'courseware'. (Uit: Computable)

KNIPUITBON SCHOTELTEST

Hobbyscoop testte in samenwerking met
het tijdschrift RB Elektronica Magazine
en de TU Delft een groot aantal
satelliet-ontvangers en
schotelantennes. De testresultaten zijn
voor Hobbyscoop luisteraars gratis in
druk verkrijgbaar m.b.v. onderstaande
bon.

====================
Aan NOS - HOBBYSCOOP
Satelliet-ontvangers

Postbus 1200

1200   BE  Hilversum
====================

NIEUWJAARSWENS

De medewerkers van Hobbyscoop wensen u
een gezond en voorspoedig 1990 toe, en
we hopen dat we u ook in dit laatste
decennium van de twintigste eeuw op de
hoogte mogen blijven houden van de
nieuwste ontwikkelingen op het gebied
van elektronica, ruimtevaart, audio en
video, computers, (tele)communicatie,
enz.

