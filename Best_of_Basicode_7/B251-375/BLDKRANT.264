264, woe 1 nov '89

INTELSAT VI GELANCEERD

Met de grootste configuratie waar de
Europese ruimtevaart over beschikt is
afgelopen weekend de Intelsat VI (F-2)
satelliet succesrijk gelanceerd. Het
gaat om een van de grootste satellieten
die in omloop zijn gebracht, zo'n 2500
kilo zwaar. De communicatie satelliet
moet minstens 13 jaar meegaan. Hij
heeft een hoogte van 11,8 meter (met
twee grote spiegels erop en een reeks
andere antennes) en een doorsnee van
3,6 meter (het gaat om een cilinder
vormig apparaat). De zonnepanelen
moeten 2500 Watt leveren om
transponders met in totaal 3300
MegaHertz aan bandcapaciteit te voeden.
De satelliet komt te hangen boven de
Atlantische Oceaan op 335,5 graden
oost.

GROOTSTE COMMUNICATIESATELLIET

Dat er slechts 1 satelliet werd
afgeschoten met een startgewicht van
4200 kilo (inclusief opbouw) bewijst
dat Arianespace hiermee een van de
grootste verbindings satellieten omhoog
bracht. De totale raket, van het type
44 L, die het zaakje naar de
geostationaire baan moest brengen, had
een startgewicht van ruim 480 ton.

De nieuwste generatie Intelsat's is een
telecommunicatie satelliet in de
ruimste zin van het woord. Hij is in
Amerika gebouwd door Hughes Aircraft
voor telefoon- en televisie
verbindingen en data-transmissie. Aan
boord zijn 38 C-band transponders in
het 4/6 GigaHertz bereik. Verder K-band
omzetters in de 11/14 GigaHertz band.
Totaal kunnen 24.000 tegelijk te
gebruiken tweeweg telefoon circuits
benut worden, waarvoor 120.000
digitale, zogeheten DCME (Digital
Circuit Multiplication Equipment)
schakelingen nodig zijn, naast nog drie
kleuren-TV kanalen.

OOST-WEST VERBINDING

De satelliet verbindt Europa, Afrika en
een deel van Azie met Noord- en Zuid-
Amerika. Hij wordt door het
hoofdkwartier van Intelsat in
Washington (SCC) in de peiling
gehouden. Aan boord zijn antennes die
een groot gebied bestrijken maar ook
bestuurbare spot-antennes die op
afstand kunnen worden gericht
afhankelijk van de verbindings behoefte
op aarde. Antennes en zend/ontvangers
zijn van een veel moderner type
waardoor het mogelijk is zelfs vrij
kleine, zwakke signalen van een kleine
aardse terminal op te pikken.

Vergeleken met Early Bird die in 1965
werd gelanceerd is de Intelsat VI een
reus. In 1965 waren er 240 telefoon
kanalen in de satelliet ondergebracht
tegen 120.000 nu. Intelsat is een
non-profit organisatie waarin 117
landen samenwerken voor internationale
verbindingen, terwijl 30 landen de
satellieten ook voor gesprekken in het
land zelf gebruiken. 170 landen zijn
aangesloten op het wereldnet dat 13
satellieten en 800 grondstations omvat.

MIR: PLANNING GEWIJZIGD

Het uitstellen van de lancering van de
D-Module heeft wel geleid tot een
verandering van de plannen, al wil TsUP
zoveel mogelijk vasthouden aan het
oorspronkelijke schema, zoals de
terugkeer van Viktorenko en Serebrov op
19 febr. 1990. Bij de plannen voor
naaste toekomst is inbegrepen het
overzetten van de Soyuz-TM8 van
achterste (Kvant) poort naar de
voorzijde. Als men de Progress-M2
(vrachtschip) wil lanceren moet dit
kunnen koppelen aan de dan vrijgekomen
poort. Soyuz-TM8 is het schip waarmee
de kosmonauten MIR hebben bereikt en
waarmee zij t.z.t. moeten terugkeren.

PROGRESS-M1

Gisteren was men gedurende enkele
omlopen duidelijk bezig met de
Progress-M1. Ook was de
Telemetriezender van dit vrachtschip
actief. Onduidelijk is tot nu toe of
men het vrachtschip al heeft afgestoten
of dat men er alleen maar mee heeft
gemanoeuvreerd. Er werden waarnemingen
gedaan en men volgde iets (mogelijk de
Pr.-M1) met een TV-camera. T.n.t. is
over dit alles nog niets bekend
gemaakt. In de ochtenduren werd ook
enkele malen gebruik gemaakt van de
Girodina's om de stand van MIR te
veranderen. (Ontleend aan radioverkeer
tijdens omlopen 21238, 21239 en 21241).

COMMUNICATIE

De laatste dagen was er af en toe
radioverkeer tussen MIR en TsUP tijdens
omlopen waarop geen direct contact met
TsUP (via Yevpatoriya) mogelijk is.
Mogelijk gebruikte men een volgschip
dat op weg is naar een operationele
positie, maar nu nog vaart in de
Middellandse Zee. Tijdens omloop 21241,
31 okt. 1989, tussen 1022 en 1027UTC,
heeft men n.a.w. via het volgschip
Akademik Sergey Korolyov gewerkt.

ZONNEACTIVITEIT

De gehele maand oktober gebeurde er van
alles op de zon. Enorme zonnevlammen
zorgden voor stromen geladen deeltjes
en radiatie, die ook de MIR niet
ongemoeid lieten. Metingen werden
gedaan met het instrument Mariya, een
spectrometer die geladen ionen buiten
het station registreert. Vast staat,
dat tijdens het doorkomen van sterke
stralingsvelden de kosmonauten zich in
het station moesten ophouden in
sectoren, waar zij het best tegen
straling waren beschermd. Het heeft het
humeur en de goede nachtrust van de
kosmonauten niet aangetast. Of de
sterke straling nog invloed zal hebben
op de duur van het verblijf van de
kosmonauten aan boord van MIR moet nog
worden afgewacht.

Er is in de afgelopen dagen ook veel
gewerkt met de Glazar telescoop (meten
van UV straling). Mogelijk had dit met
de zonne uitbarstingen niets te maken,
maar gebeurde dit in het kader van de
internationaal gecoordineerde
astrofysische experimenten. De
telescopen worden gericht door
computers. Herhaaldelijk kan worden
gehoord, dat de kosmonauten in
samenspraak met TsUP gegevens invoeren,
die het afwerken van bepaalde
astrofysische waarnemingen mogelijk
maken.
Chris v.d. Berg, NL-9165/A-UK3202

TIJDSCHRIFT OVER DAT-RECORDER

Het nieuwste nummer van het audio
vaktijdschrift PRO-AUDIO is uit. Het is
een verbluffend interessant nummer
geworden omdat het helemaal gaat over
de DAT-recorder. We geven u hier een
indruk van de inhoud. Onderaan deze
Beeldkrant treft u een bon aan waarmee
de audiofielen onder u een gratis
proefnummer van het tijdschrift kunnen
aanvragen. Nogmaals: het gaat om een
VAKtijdschrift waarvan de inhoud op een
zeer pittig technisch niveau staat. Om
een indruk te geven: het eerste nummer
ging over professionele (twee sporen)
taperecorders. Het tweede over (na)galm
en geluidsbewerking en het nieuwste,
derde nummer van dit splinternieuwe
Nederlandse tijdschrift is helemaal
gewijd aan de DAT-recorder, compleet
met enkele testen van bestaande, maar
vaak niet in Nederland te krijgen
DAT-recorders. Daarover laten we even
hoofdredakteur Hans Beekhuyzen aan het
woord.

OMSTREDEN EN GELIEFD

'R-DAT of DAT, zoals het nu wordt
genoemd, had de dubieuze eer als
breekijzer gebruikt te worden voor
copyright onderhandelingen tussen hard-
en software producenten. Als gevolg
daarvan kon de DAT niet op de
consumentenmarkt worden geintroduceerd.
Op de professionele markt is het
systeem echter een doorslaand succes,
wellicht tegen wil en dank.
Volgens ir. G. C. Wirtz, product
manager bij Philips voor onder andere
R-DAT, kost de ontwikkeling van een
DAT-loopwerk een slordige 40 miljoen
gulden. Dit gegeven is belangrijk voor
de professionele markt, want het houdt
in dat wanneer DAT alleen op de
professionele markt toepasbaar zou zijn
er nooit DAT-recorders zouden zijn
geweest. Dat stemt tot nadenken, want
wat gebeurt er indien de
consumentenmarkt door de onrust van de
afgelopen jaren de DAT-recorder
verwerpt? Op de eerste plaats zal de
produktie een probleem geven. Want waar
nu nog gebruik kan worden gemaakt van
de produktielijnen voor consumenten
DAT's zal dan een veel kleinschaliger
en dus duurder produktie proces moeten
worden ontworpen. Het probleem wordt
echter nog groter wanneer de ervaring
nieuwe loopwerken dicteert. Want wie
zal die nog ontwikkelen voor zo'n
marginale markt. En als ze dan toch
worden ontwikkeld, wat zal dan de prijs
zijn? Want als een professionele DAT
eenmaal vijftig duizend gulden gaat
kosten wordt het prijsverschil met de
andere (echt) professionele systemen
veel te klein.'

REEKS TESTEN

Na deze overpeinzingen gaat PRO-AUDIO
in op de techniek van de DAT en geeft
onder meer zijn mening over de
copy-code en 'copy-once'. Daarna brengt
het blad een reeks testen van draagbare
machines. Slechts een daarvan, de Casio
DA-2, is ook in Nederland te koop. (In
Duitsland en Frankrijk en het verre
Oosten zijn de machines overigens wel
vrij te koop.)
De geteste modellen zijn de Sony
PCM-2000 (een professionele draagbare
machine), de Sony TCD-D10PRO (een
professionele versie van de TCD-D10),
een Technics model en zoals gemeld de
Casio DA-2 die in Nederland te koop is
voor f 2990,--. Het is een opvolger van
de DA-1, die wij rond de Firato, alweer
twee jaar geleden, hebben besproken en
die over zeer slechte pluggen bleek te
beschikken, hoewel het apparaat zelf
-niet groter dan een fors pocketboek-
natuurlijk wel veel betere opname
karakteristieken had dan welk
cassettedeck dan ook. Voor die prijs
mocht men echter een beter produkt
verwachten en Casio heeft zich dat ook
gerealiseerd zoals uit model DA-2
blijkt.

KNIPUITBON PRO-AUDIO

Knip de onderstaande bon uit, plak hem
op een briefkaart, schrijf daarop uw
naam en adres, en stuur hem op. U
ontvangt dan vanzelf een gratis
proefexemplaar van het professionele
tijdschrift PRO-AUDIO.

------------------------------
N.O.S.  -  H O B B Y S C O O P

Aanvraag PRO-AUDIO Tijdschrift

P o s t b u s      1200

1200  BE  -  H I L V E R S U M
------------------------------

