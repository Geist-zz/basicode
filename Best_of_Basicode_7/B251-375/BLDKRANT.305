305, woe 4 apr '90

HARTBEWAKING VIA AUTOTELEFOON

Het Merwede ziekenhuis in Dordrecht,
Lameris in Utrecht en Argo in Maarssen
hebben een gezamenlijk project gestart
om samen met de Ambulance dienst van de
GGD regio Dordrecht de overlevingskans
van hartpatienten te vergroten. Het is
voor het eerst dat in Nederland op deze
wijze een koppeling tot stand wordt
gebracht voor het doorgeven van de
hartgegevens van een patient via een PC
en een autotelefoon naar het
ziekenhuis.

Het systeem werkt als volgt. De
ambulances zijn uitgerust met een
draagbare personal computer, een
ECG-apparaat en een autotelefoon. Het
hartfilmpje (Electro CardioGram) van de
getroffen patient wordt via de
draagbare autotelefoon vanuit de
ambulance naar het ziekenhuis
verstuurd. De in het systeem aanwezige
software (Cardiotrans 2000) verzorgt
een ECG beeld op de PC monitor.
Hierdoor kan het ambulance personeel de
kwaliteit van het ECG - voor verzending
- goed beoordelen. Ontvangst apparatuur
in het ziekenhuis zorgt ervoor dat het
ECG wordt wordt uitgeschreven op
papier. De cardioloog kan daarna - via
dezelfde autotelefoon - de medewerkers
van de ambulance direct adviseren welke
medicijnen aan de patient moeten worden
toegediend. Zo wordt de overlevingskans
aanzienlijk vergroot. In het ziekenhuis
worden inmiddels de noodzakelijke
voorbereidingen getroffen. Hierdoor
gaat geen tijd verloren aan onderzoek
voordat de verdere behandeling kan
plaatsvinden. Bijv: in Rotterdam worden
jaarlijks 6000 patienten geregistreerd
met een vermoedelijk hartinfarct.
Hiervan worden er ongeveer 4500 per
ambulance naar een ziekenhuis vervoerd.
Van die groep hebben 1500 ook
daadwerkelijk een infarct.

COMPUTER VERBINDING

Eerder zijn al proeven gedaan met het
verzenden van cardiogrammen per
telefoon. Omdat het noodzakelijk is
patienten direct te vervoeren ligt het
echter meer in de lijn dat vanuit de
ambulance rijdend te doen. Daarvoor
werd de Toshiba draagbare PC via een
modem aangesloten op een Dancall
autotelefoon met tweedraads interface
op lijnniveau. Maximale informatie
wordt verkregen door twaalf opnemers
bij de patient te gebruiken. Dancall
autotelefoons zijn standaard
uitbreidbaar met een lijn interface,
zodat men ook een draadloze 900 MHz
telefoon kan aansluiten op de
autotelefoon en zo op 100 - 400 meter
afstand van de auto men een draadloze
telefoon ter beschikking heeft (zoals
ook in de uitzending ter sprake kwam).

PRIJZEN EN INLICHTINGEN

De draagbare PTT zaktelefoon voor ATF-3
kost f 7700.- (f 9125 incl), de
draadloze Dancall telefoon f 1895.-
exclusief. Er is nog een 2e basisunit
te krijgen om het bereik te vergroten
voor f 560.- die met een meerdraads
verbinding wordt aangesloten.

Inlichtingen omtrent de PTT zaktelefoon
in de Primafoon winkels. Dancall
(cardiogrammen en draadloze telefoon)
wordt geimporteerd door Datelcom, een
onderdeel van Argo, Postbus 1176, 3600
BD Maarssen, tel. 03465-95216.

LANCERING MODULE-T UITGESTELD

Zonder opgaaf van redenen is de
lanceerdatum van module-T (Kristall)
verschoven. Het ligt in de bedoeling
deze op 9 april 1990 te lanceren. Als
men zich houdt aan dezelfde vluchtduur
als in de oorspronkelijke briefing zal
de koppeling plaatsvinden op 16 april
a.s.

Er zijn nog steeds geen aanwijzigingen
over operaties tot 16 april, zoals
ruimtewandeling voor reparatie aan de
thermische bedekking van de Soyuz-TM9
en het overzetten van de S-TM9 naar de
achterste koppelpoort.

De broedkamer (Inkubator) voor de
Japanse kwartels (quails) a/b van de
Module-D. Grote vreugde: 2 eieren zijn
uitgekomen en de kuikens maken het
goed. Zij vreten al van het met de
Progress-M3 aangevoerde voer.

VEEL WERK IN MIR-STATION

De afgelopen week waren de kosmonauten
bezig met het beproeven van een nieuwe
computer, die o.a. moet dienen voor het
regelen van de stand van het complex.
De computer geeft de 'star trackers'
aan de buitenkant van MIR coordinaten
van enkele sterren op. Hiermee bepalen
deze detectoren de stand van het
station en daarna regelt de computer
met de girodina's (een complex stelsel
van gyroscopen) de stand van het
station. Dagenlang werd het
radioverkeer beheerst door de controles
van het functioneren van deze systemen.
Zo te horen was een vrije dag voor de
kosmonauten er niet bij.

Een ander hoofdbestanddeel in het
radioverkeer was het installeren van
allerlei apparatuur, waarbij geworsteld
werd met kabels: loskoppelen,
vervangen, aansluiten, maar ook het
zoeken van de juiste kabels. Er werd
ook gewerkt aan het controle systeem
voor het camera- platform buiten de
Module-D.

JAPANSE KWARTELS (INKUBATOR)

Er zijn nog meer eieren uitgekomen en
in het begin ging het met een stuk of 8
kuikentjes goed. Mogelijk sterven zij
toch voortijdig, omdat zij zichzelf
niet goed kunnen voeden. (Misschien is
kinderopvang in de Inkubator
noodzakelijk. De uitgekomen
scharminkeltjes troffen na hun strijd
uit het ei te kruipen geen zorgzaam
ouderpaar aan. En zoals eerder gemeld:
de pleegouders, Solovyov en Balandin,
hebben het erg druk.)

RADIOVERKEER

Dit begint nu al in de middag en is
gedurende de meeste doorgangen erg
intensief. De bromtoon, die af en toe
hoorbaar is en in het verleden in
verband werd gebracht met een
TV-downlink, blijkt te worden
veroorzaakt door een audio ringleiding.
Hieraan zitten meerdere microfoons om
de kosmonauten overal te kunnen
verstaan. Zodra men gebruik maakt van
maar EEN microfoon, en dus de 'koltso'
(ring) wordt uitgezet, valt de bromtoon
weg.
Chris v.d. Berg, NL-9165/A-UK3202

LONG TIME NO SEE

Oftewel: (de column van) Thijs
Timmerman is weer terug! Thijs had het
de laatste tijd erg druk met tentamens
- hij studeert informatica aan de TU
Delft. Nu heeft hij wat meer tijd, en
we zijn blij zijn column weer in de
Beeldkrant te mogen aantreffen. Welcome
back!

DELFTS BLAUW

Zo af en toe is het in het nieuws, het
wel of niet expliciet laten betalen van
de consument voor het girale betalings
verkeer. Afgelopen zondag was zo'n
gelegenheid, aan de orde was het wel of
niet expliciet moeten betalen van de
verwerkings kosten van acceptgiro's
door de incassanten CQ de consumenten.
Dat dit alles al enige tijd in de lucht
zat moge blijken uit het incassanten-
contract wat nodig is voor het
aanvragen en gebruiken van
acceptgiro's. In dat contract staat een
artikel over het mogelijk betalen van
verwerkings kosten door de incassant.
Navraag, een goed jaar geleden, leerde
dat dit, volgens de Postbank, een zaak
was van de andere banken en dat daar
ook het initiatief lag. Het was immers
de Postbank die zich indertijd sterk
maakte voor het nieuwe accept-giro
formulier. Apparatuur voor verwerking
van ponskaarten was schaars en met de
techniek van het optisch lezen was men
in de jaren '70 ook al een heel eind.
Terwijl de banken op haar cheques nog
werkten met OCR A werd de nieuw accept
direct beschreven in OCR B, voor de
mens beter leesbaar. Zo zou een ieder
direct kunnen zien of er
stortingskosten verschuldigd zijn, door
te letten op het laatste getal in de
coderegel, ware het niet dat dit nimmer
algemeen bekend is gemaakt (32 & 33
geen, 36 & 37 wel stortingskosten).
Voor de banken maakt het allemaal niet
uit, menige bank codeert geeneens het 9
cijferige rekeningnummer. Acceptgiro's
met gelijke bedragen zijn zo niet
automatisch te onderscheiden, zo ook
met de groene accept- giro. Zo groen
dat een nieuwe reeks formulier nummers
er niet in zat. Automatisch onderscheid
kan alleen gemaakt worden middels het
rekeningnummer (?!) van de incassant.
Het lijkt allemaal wel handwerk bij de
banken terwijl het Dr. Neher
laboratorium van ptt research al jaren
succesvol werkt aan het volledig
automatisch lezen van handgeschreven
teksten en cijferreeksen in opdracht
van de Postbank. In ieder geval zou De
Nederlandsche Bank met DIE techniek de
-in OCR B gecodeerde- nummers van haar
retour-ontvangen bankbiljeten kunnen
lezen. Een -zelfs nog vage- BAR-code
midden op het nieuwe vijf-en-twintig
gulden biljet zou dan niet nodig zijn
geweest...
[WOEF]

PROEF-ABONNEMENT BEELDKRANT

Tot dusverre ontvingen we ongeveer 150
aanvragen voor toesturing van een
fraaie afdruk van onze Jubileum
Beeldkrant nr. 300. Circa 20% (30
mensen) reageerde daarbij tevens op
onze vraag of zij geinteresseerd zouden
zijn in de mogelijkheid om een
post-abonnement te nemen op de
Beeldkrant. Van deze reacties waren er
25 in principe positief. Alleen vond
men de prijs wat aan de hoge kant: tien
gulden per maand, dus ongeveer f 1,25
per krant. Maar gezien de kosten van
reproduktie en verzending is een lagere
prijs niet haalbaar gebleken.

Op grond van uw reacties hebben we
besloten een proef op beperkte schaal
te starten: u kunt een abonnement op de
Beeldkrant aanvragen voor de periode
van 1 april t/m 13 juni 1990. Daarbij
zult u alle Beeldkranten vanaf nummer
301 toegestuurd krijgen (wekelijkse
toezending van telkens twee kranten).
De prijs hiervoor bedraagt f25,00. Wilt
u zo'n proef-abonnement aanvragen, maak
dan dit bedrag over op giro (postbank)
rekening 1417, t.a.v. NOS Dienst Radio
Programma in Hilversum, o.v.v. 'Proef-
abonnement Hobbyscoop Beeldkrant'. U
kunt ook een (volledig ingevulde) bank-
of giro-cheque van f25,00 sturen naar
NOS Hobbyscoop, Postbus 1200, 1200 BE
in Hilversum. En vergeet niet uw
VOLLEDIGE naam en adres te vermelden!
Afhankelijk van onze ervaringen met
deze service zullen we na de
zomervakantie besluiten of het zinvol
is hiermee door te gaan. We zijn
benieuwd naar uw reacties!

