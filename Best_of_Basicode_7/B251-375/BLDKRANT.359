359, maa 05 nov '90

NIEUW MAANTJE ONTDEKT BIJ SATURNUS

Op opnamen die in 1980 en 1981 zijn
gemaakt door Voyager-1 en -2 heeft de
Amerikaanse astronoom Mark Showalter
een nieuw maantje van de geringde
planeet Saturnus ontdekt. Het maantje
werd door hem ontdekt nadat de opnamen
een nieuwe beeldbewerkings techniek
hadden ondergaan. Op 8 van de 30.000
opnamen bleek de satelliet zichtbaar te
zijn.

Het maantje, dat de voorlopige benaming
1981S13 (13e maantje van Saturnus dat
ontdekt/ gefotografeerd is in 1981)
heeft gekregen, bevindt zich aan de
buitenrand van de hoofdring, in de
scheiding van Encke. Het maantje is de
oorzaak van deze scheiding doordat het
de kleine brokstukken waaruit de ringen
zijn opgebouwd hier 'wegveegt' uit zijn
omloopbaan. Daarom werd al vermoed dat
zich hier een maantje zou bevinden. Met
zijn doorsnede van 20 km is 1981S13 het
kleinst bekende maantje van Saturnus.
Het totale aantal bekende
Saturnus-manen is nu op 18 gekomen.

De ontdekking van een maantje wordt pas
erkend als het meer dan 1 maal is
gezien. Zo zijn er nog drie
onbevestigde waarnemingen van maantjes
rond Saturnus. Mogelijk zullen deze,
als ze met de nieuwe beeldbewerkings
techniek aangetoond kunnen worden op
meer dan 1 foto, alsnog erkend worden.
(aldus Yvo Krijgsman)

UITSTEL LANCERING SPACE SHUTTLE

De lancering van de geheime STS-38
missie van de shuttle Atlantis is voor
onbepaalde tijd uitgesteld. De
lancering was gepland voor de 9e
november. Een woordvoerster van de
Amerikaanse luchtmacht deelde op
Kennedy Space Center mee dat er
'afwijkingen' waren geconstateerd aan
de geheime lading van deze missie.
Volgens deskundigen uit de burger
luchtvaart zou Atlantis tijdens zijn
vierdaagse vlucht een spionage
satelliet in een baan om de aarde
moeten brengen die de Iraakse troepen
bewegingen in het Golfgebied doorseint.
De woordvoerster zei ook dat het nog te
vroeg was voor het vaststellen van een
nieuwe lanceer datum. Het uitstel zou
tot twee weken kunnen gaan duren. Over
deze missie wordt uiteraard nog nader
bericht in een van de komende
Beeldkranten. (met dank aan Yvo
Krijgsman)

RUIMTEWANDELING MIR

De ruimtewandeling werd uitgevoerd in
de nacht van 29 op 30 okt. 1990. De
kosmonauten Manakov en Strekalov
begonnen met de r/w om 2145UTC en waren
voor het eerst hier hoorbaar in
overkomst oml. 26915, 2335UT. Manakov
bracht verslag uit van de toestand
waarin zich het beschadigde luik
bevond. De schade was erg groot en
reparatie bleek tijdens deze r/w
uitgesloten. Er werd veel geprobeerd en
ook werd er iets aan de pakking gedaan
om wat gemakkelijker een luchtdichte
afsluiting te krijgen. M. sprak van
'zwaar beschadigd'.

Tijdens deze doorgang gingen de
kosmonauten weer naar binnen en zij
bevonden zich in het vacuum in de
luchtsluis (S.Sh.O.). Toen besloten was
het luik niet te repareren werden er
aan de buitenkant video-opnamen gemaakt
van een platform van Module-D en er
werden ook enkele aan de ruimte
blootgestelde materialen naar binnen
gebracht. De r/w, die 3 uur en 45 min.
heeft geduurd (11 minuten langer dan de
bedoeling was), was zeer inspannend en
af en toe moest Manakov rusten.
Uitgebreid rapporteerden de kosmonauten
hun acties met het luik. Het bleek aan
de onderkant aan te sluiten, aan de
bovenkant niet. Ook was er iets defect
in het lager.

Tijdens de volgende doorgang, oml.
26916, 010828UTC, kwam de r/w tot een
einde. Het luik van de luchtsluis bleek
luchtdicht af te sluiten, zodat de
kosmonauten niet naar de Wetensch. en
instr. sectie hoefden om de operatie te
voltooien. Beheerst werd gewacht tot de
luchtdruk voldoende was opgelopen en
weinig met die binnen de ruimtepakken
verschilde. Manakov gaf te kennen, dat
wat hem betreft de ruimtepakken uit
konden. Hij bood Strekalov aan een
handje te helpen, maar deze redde
zichzelf wel. Om ong. 0115UT kropen de
ruimtevaarders met grote moeite (er was
nogal wat gepuf en gesteun) uit hun
pakken. Gedurende deze gehele doorgang
bleef een alarm signaal hoorbaar. Dit
had niets te betekenen en er werden
alleen maar grapjes over gemaakt.

Tijdens de volgende 2 doorgangen waren
de kosmonauten bezig met het
conserveren van hun ruimtepakken.
Hierbij hadden zij spullen nodig, die
onvindbaar waren. Pas in oml. 26919
zweefden de kosmonauten in Morpheus
armen. Uw scribent was, in
tegenstelling tot andere nachtelijke
operaties, zelfs iets eerder te bedde
gegaan.

REPARATIEPLANNEN

Deze blijven van kracht, maar zullen
door de volgende bemanning (Afanasyev
en Manarov- die ouwe rot) worden
uitgevoerd. Deze kosmonauten hebben nu
nog bemoeienis met de terugkeer van de
Progress-M5, die zal verbranden in de
dampkring, maar wel bij wijze van proef
de z.g. terugkeer capsule zal afstoten.
De huidige bemanning zal begin december
worden afgelost. (met dank aan Chris
v/d Berg)

AMATEUR RADIO VANUIT MIR

Het is te verwachten dat de amateur
radio aktiviteiten vanuit het Sovjet
ruimtestation MIR binnenkort flink gaan
toenemen. De huidige bemanning in MIR,
Strekalov en Manakov, is er helaas niet
aan toe gekomen enige aktiviteit te
ontplooien in de 2 meter band. Vooral
Manakov was wel van plan aktief te
worden als U9MIR, maar de drukke
werkzaamheden in het station en de vele
reparatie klussen namen zoveel tijd in
beslag dat er niets terecht kwam van de
amateur hobby.

Op 2 december moet de volgende
bemanning naar MIR vertrekken in
Soyuz-TM11. Waarschijnlijk zijn dat de
twee Russische kosmonauten Afanasjev en
Mousa Manarov, samen met een Japanse
journalist(e). Mousa Manarov is een
fervent zendamateur en was in 1988 al
zeer aktief vanuit MIR als U2MIR.
Daarom is te verwachten dat hij zeker
weer aktief zal zijn in de 2 meter band
tijdens zijn geplande verblijf in MIR
tot mei 1991. Op 9 december moet de
huidige bemanning, Strekalov en
Manakov, samen met de Japanse
journalist(e) terugkeren naar de aarde
in Soyuz-TM10. Die Japanse
journalist(e) wil tijdens het bezoek
aan MIR rechtstreekse verslagen gaan
leveren van alle aktiviteiten in het
ruimtestation.

AREM

Naast deze nieuwe amateur aktiviteiten
in MIR moet het Amateur Radio
Experiment in MIR (AREM) worden
opgestart door de nieuwe bemanning.
AREM is tot stand gekomen als gevolg
van een samenwerkings projekt van
Oostenrijkse en Russische radio
amateurs. In de eerste fase moet een
nieuw amateur station worden ingericht
in MIR, bestaande uit een
zend-ontvanger, een kleine computer,
een TNC met AX.25 en 1200 baud modem en
een spraak synthesizer. Een speciale
antenne voor de 2 meter band voor dit
station wil men aanbrengen aan de
buitenzijde van MIR tijdens een van de
komende ruimte wandelingen. Wanneer en
hoe die nieuwe apparatuur naar MIR
wordt gebracht is nog niet duidelijk.
Wellicht kan e.e.a. worden meegenomen
door de nieuwe bemanning in S-TM11. Ook
kunnen de spullen naar MIR worden
vervoerd in een komend Progress ruimte
vrachtschip.

In januari wil men het station
aktiveren in de 2 meter band. Er zullen
dan nog alleen eenzijdige uitzendingen
plaats vinden vanuit MIR; er is geen
uplink aktief. De uitzendingen zullen
in deze fase veel lijken op die van
DOVE-OSCAR 17: packet radio berichten
worden afgewisseld met spraak
synthesizer uitzendingen. De packet
uitzendingen zullen met een standaard
packet station te ontvangen zijn. De
spraak uitzendingen vinden plaats in
het Russisch, Engels en Duits.

In de tweede fase van het AREM projekt
zal een Oostenrijkse kosmonaut tijdens
een verblijf van ongeveer een week in
MIR, waarschijnlijk in november 1991,
ook tweeweg verbindingen tot stand
brengen met het AREM station. Er kunnen
dan dus ook tweeweg packet verbindingen
worden gemaakt met het AREM station in
MIR. Bovendien wil men dan packet
Bulletin Board System (BBS)
programmatuur laden in de packet
computer, zodat het AREM station dan
ook als een PACSAT te gebruiken is. Dit
BBS kan dan ook aktief blijven na de
terugkeer naar de aarde van de
Oostenrijkse kosmonaut. (aldus Nico
Janssen)

BOEING NEEMT NIEUWE 777 IN PRODUKTIE

De Boeing Company gaat een nieuw,
tweemotorig wide-body verkeers
vliegtuig bouwen. Het krijgt de
aanduiding Boeing 777. De eerste
vliegtuigen zullen pas in 1995 geleverd
worden. United Airlines is de eerste
klant. Deze maatschappij maakte onlangs
bekend, dat zij een order voor 34 stuks
heeft geplaatst en tegelijkertijd nog
34 opties heeft genomen.

Er is nauw samengewerkt met een aantal
luchtvaart maatschappijen bij de
ontwikkeling van het basisontwerp van
het nieuwe toestel. Afhankelijk van een
milieu-effect rapportage en de
verlening van de benodigde vergunningen
door de overheid verwacht Boeing de
nieuwe 777 te gaan bouwen in de
assemblage fabriek te Everett,
Washington in het noordwesten van de
Verenigde Staten, waar ook de 747 en de
767 worden gebouwd. De 777 is een
wide-body kist met plaats voor 360 tot
390 passagiers.

BOEKBESPREKING

'Fractals in theorie en praktijk', door
E.D. Schmitter, 234 pag., uitgave
Bruna, prijs f59,90, ISBN
90-229-7927-X.
Fractals, of zoals ze in dit boek
genoemd worden, fractalen, staan nogal
in de belangstelling. Mandelbrot is in
dit verband een bekende naam. Het gaat
om figuren, of in het algemeen om
objecten, die in tegenstelling tot
klassieke wiskundige figuren geen
gladde contouren hebben maar
ogenschijnlijk ruw begrensd zijn. Vaak
vormen ze hele fraaie plaatjes. Ze
lijken soms op sneeuwvlokken, bomen,
bladeren, rivieren, bergkammen of
landschappen. Waar wij in dit boek mee
bezig gehouden worden, zijn de
wiskundige achtergronden van deze
patronen. Een goede kennis van de
wiskunde is dan ook wel vereist,
evenals enige bekwaamheid in de omgang
met Turbo-C van Borland, om van dit
boek enig profijt te kunnen verwachten.
De theorie, maar ook de praktijk, komt
uitvoerig aan de orde. Met behulp van
C-programmatuur kunnen prachtige
figuren in relatief korte tijd op het
scherm of op de printer worden
afgebeeld. Dat geldt zonder meer echter
alleen voor bezitters van een Hercules
of een CGA video-kaart in hun PC (ook
goed is natuurlijk een kaart die deze
modes kan emuleren), anders zal men de
programmatuur moeten (kunnen)
aanpassen. De wiskundige funkties
kunnen worden gewijzigd en de invloed
op het resultaat kan dan worden
waargenomen. De plaatjes in het boek
zijn ook op deze wijze gemaakt. De
listings van de programma's zijn voor
f12,50 op diskette verkrijgbaar (zie
binnenzijde schutblad). In de
appendices zijn een aantal grafische
routines als aanvulling op Turbo-C
(1987) beschreven. Voor wiskundigen met
belangstelling voor fractals, die niet
opzien tegen programmeren in C, een
goed boek. (met dank aan Pieter
Vijlbrief)

