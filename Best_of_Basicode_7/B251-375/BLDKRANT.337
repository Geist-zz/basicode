337, woe 29 aug '90

FIRATO SPECIAL: MAC EN HDTV (2)

Vandaag het tweede en laatste deel van
onze Firato Special over MAC en HDTV.
De auteur Fred van Let is voorzitter
van de Projectgroep Transmissie van het
Nationale Platform HDTV, dat de
introductie van dit nieuwe medium van
overheidswege moet bevorderen.

In dit deel gaat Ing. van Let nader in
op de technische details van de MAC
datatransmissie (in digitale packets)
en de diverse methoden om de signalen
te versleutelen (encryptie).

MAC-COMPATIBILITEIT

De ontwikkeling van nieuwe ontvangers
is buitengewoon gecompliceerd, doordat
het MAC concept uiterst gecompliceerd
is. Er moest zeer verfijnde software
worden geschreven om het systeem
uberhaupt te laten werken.

Nog los van het feit dat het bij MAC
gaat om signalen in tijdmultiplex in
plaats van het conventionele frequentie
multiplex (zoals bij PAL) en de geheel
digitale geluids overdracht, is het
grote verschil tussen MAC en PAL/SECAM
de manier waarop de synchronisatie van
zender en ontvanger plaatsvindt. Er
zijn geen conventionele synchronisatie
signalen (raster- en lijnsync pulsen);
in plaats daarvan vormen de eerste zes
bits van de databurst van elke
beeldlijn een horizontaal
synchronisatie woord dat per beeldlijn
afwisselend normaal (001011) of
geinverteerd (110100) wordt
uitgezonden, opdat de decoder ook als
deze eens een syncwoord mist de juiste
kleuren kan coderen. Daarnaast is er
een verticaal synchronisatie woord van
64 bits aan het begin van beeldlijn
625.

OPBOUW BEELDLIJNEN

Het fundamentele probleem van MAC is de
mogelijkheid van de dynamische
configuratie. Zo heeft D-MAC een
datacapaciteit van 20,25 Mb/s; D2-MAC
maar de helft hiervan.

Elke beeldlijn bevat een (D2) of twee
(D) blokken van 105 databits, nl. het 6
bits synchronisatie woord plus 99 zelf
in te vullen bits en dat kan zijn:
geluids pakketten, teletekst,
computerdata of adresserings/
autorisatie- informatie voor de
ontsleutel apparatuur.

De databits in lijnen van 1 tot 623
zijn samengevoegd in 82 (D2) of 164 (D)
pakketten (packets!) van 751 bits elk.
De oneven bits die overblijven in lijn
623 worden weggegooid. Elk pakket
begint met een 23 bits kop, bestaande
uit een 10 bits pakketadres, een 2 bits
continuiteits index en een 11 bits
toevoeging voor beschermings doeleinden
(foutcorrectie en -protectie). Achter
deze kop volgen 8 bits die het type
pakket aangeven, zodat de decoder
bijvoorbeeld geluid en andere data kan
onderscheiden. De koppen van de
pakketten zijn tot vier niveaus
Golay-code beschermd tegen fouten en de
volgende 720 bits zijn 'interleaved'
(verweven) met een afstand van 94 bits
om de gevolgen van fouten in groepen
van opeenvolgende bits (bursts) te
minimaliseren. Bovendien is de
datastroom gescrambled (!) door er een
pseudo-random binaire reeks aan toe te
voegen, die cyclisch opnieuw wordt
gestart door het eerste
synchronisatiebit in lijn 1. Deze
scrambling wordt alleen gedaan om het
uitgezonden frequentie- spectrum van
het signaal de gewenste vorm te geven,
maar het betekent geenszins dat de
datastroom daarmee gemakkelijker te
decoderen zou zijn!

DYNAMISCHE CONFIGURATIE

Als de decoder dan eenmaal de data
heeft geidentificeerd en uit het
MAC/packet signaal heeft losgemaakt,
kan het gedigitaliseerde geluids
signaal de volle bandbreedte (CD
kwaliteit) of de halve bandbreedte
(spraak kanaal) hebben, het kan
bovendien lineair of NICAM gecodeerd
zijn, stereo of mono en een tot acht
kanalen breed zijn. De geluidsdata
kunnen foutbeschermd zijn met een
Hamming code of met pariteits bits, al
naar gelang wordt aangegeven door de
'coding mode bits' in het adreswoord
van het pakket, en moeten dus op de
juiste manier worden gedecodeerd.

Bovendien zijn er in (H)D-MAC en D2-MAC
verschillende beeldverhoudingen
mogelijk (breedte x hoogte), namelijk
conventioneel 4:3 en breedbeeld 16:9
(wide screen). Om enige compatibiliteit
te houden tussen brede en normale
beeldschermen, zijn in de datastroom
zogeheten 'panning' vectoren opgenomen
die aangeven welk 4:3 deel van het 16:9
plaatje op een conventioneel
beeldscherm moet worden vertoond.

Lijn 624 wordt gebruikt voor de analoge
referentie niveaus als piekwit,
piekzwart en een paar grijsniveaus om
de decoder iets te laten doen als deze
zich dreigt te gaan vervelen.... Lijn
625 bevat in het geheel geen beeld
informatie, maar in plaats daarvan 648
(1296) databits, die opleveren de
raster synchronisatie, de tijd, de
datum, informatie over de positie van
de satelliet en gegevens over de
algehele configuratie van de geluids
datapakketten die moeten worden
ontvangen en waarop het foutcorrectie
en -protectie mechanisme moet worden
toegepast. Deze service- informatie
moet worden gedecodeerd en
geinterpreteerd, wil de
ontvanger/decoder weten wat hij
verondersteld wordt te gaan doen met de
binnenkomende signalen.

ENORME COMPLEXITEIT

Bovendien moet worden gedescrambled,
waartoe de descramble algoritmen moeten
worden losgelaten op geluid, beeld en
data. Erger nog: de standaard databits
die informatie over de configuratie
en/of de service- informatie bevatten
behoeven op zich nog niets te
betekenen, maar kunnen ook slechts met
behulp van pointers aangeven welke
databits in andere beeldlijnen de
gewenste informatie dan wel bevatten.
En dan hebben we het nog niet gehad
over het pakket met adres 0 dat
eveneens service informatie bevat en
dat bij dag en ontij kan langskomen om
de decoders te reconfigureren, ook
halverwege een beeld als het moet...
Het moge duidelijk zijn: een MAC
decoder bouw je niet op een
regenachtige zondagmiddag!

TELETEKST

Ook teletekst kon in de MAC norm niet
zo blijven als het was. Deze signalen
staan in de PAL/SECAM norm in de raster
blanking, maar in MAC zal deze ruimte
nodig zijn om de additionele informatie
voor de speciale High Definition MAC
ontvangers uit te zenden. Daarom is
teletekst in MAC ondergebracht in de al
meer genoemde datapakketten. Dat
binnenkomende datapakketten als
teletekst moeten worden behandeld wordt
uiteraard mee-uitgezonden, maar het is
wederom een extra complicatie bij het
ontwerp van de data-decoderchip. Het
betekent overigens ook, dat de
teletekst decoder uit de PAL/SECAM
ontvangers onbruikbaar zijn voor de
decodering van teletekst in het MAC
signaal.

EUROCRYPT

De principes van het versleutelen van
MAC signalen zijn eenvoudig. Het
analoge (luminantie en chrominantie)
deel van het signaal van elke beeldlijn
wordt in twee stukken geknipt, die op
verschillende manieren verwisseld
worden voordat uitzending plaats vindt.
Hiermee wordt heel doeltreffend bereikt
dat het resulterende beeld rommel is.
Indien uitsluitend het luminantie deel
wordt geknipt heet dit officieel
'single-cut line-component rotation'
(SCR). Indien ook de chrominantie wordt
geknipt heet het 'double-cut ...'
(DCR).

Het is duidelijk dat DCR veel veiliger
is voor piraterij dan SCR. Deze laatste
is dan ook alleen maar geintroduceerd
voor het geval de versleutelde MAC
signalen over kabeltelevisie netten
worden gedistribueerd. Hier kan
namelijk het theoretisch al te
voorspellen probleem van lijn-tilt
ontstaan.

Als echter de MAC specificatie was
geschreven op basis van wat meer
praktijk- ervaring, zou een hoop werk
(en silicium oppervlak) bespaard zijn.
Aanvullende metingen in Engeland tonen
aan dat de ruis alle voorspelde
amplitude- en fasefouten in kabelnetten
maskeert en dat SCR dus niets beter is
dan DCR.

VERSLEUTELEN EN ONTSLEUTELEN

Maar goed, welke versleutel techniek
dan ook is gebruikt om het
oorspronkelijke beeld weer te
herstellen, de decoder/ ontsleutelaar
behoeft slechts de knip-punten te weten
en het proces om te keren. Omdat een
MAC decoder elke beeldlijn
digitaliseert en als 1296 samples in
RAM geheugen opslaat, kan deze vorm van
versleutelen en ontsleutelen
gemakkelijk worden doorgevoerd als een
standaard functie. De crux is te weten
waar de knippunten zich bevinden. Die
sleutel is het slimme stukje, dat de
uitzendende organisatie uitsluitend aan
de geautoriseerde ontsleutelaar doet
toekomen, m.a.w. aan de eigenaars van
die apparaten die het noodzakelijke
abonnements geld hebben betaald. De
sleutel kan in het MAC signaal worden
meegezonden, maar ook in de vorm van
een chip-card worden verspreid (per
post). Hoe de sleutelcode ook wordt
geleverd: hij wordt gepast in het
lokale 'prive'-slot in de
ontsleutelaar, dat de fabrikant erin
heeft gebouwd om het knippunt-
algoritme te starten.

Op dezelfde manier zijn de geluids
kanalen gemakkelijk te versleutelen
door de pseudo- random reeks op een
ander punt te starten. Ook hier geldt
weer dat alleen geautoriseerde
ontsleutelaars het algoritme kennen om
het audio weer hoorbaar te maken.

STANDAARD ONDERDEEL

Merk op dat het scramblen van de data
standaard onderdeel is van MAC
uitzendingen: alle decoders kennen de
standaardregels voor het descramblen
omdat zij een gepubliceerd deel zijn
van de EBU specificaties. Er is een
sterke lobby om alle MAC video
uitzendingen op dezelfde wijze
standaard te versleutelen en dus ook
een inverse standaard voorziening aan
ontvangzijde. Zo'n vrij toegankelijke
versleuteling zou voor uitzendende
organisaties erg gemakkelijk zijn: wie
slechts afwijkt van standaard
versleuteling, heeft zijn uitzending
geschikt gemaakt voor slechts
geautoriseerde ontvangers. De EBU
specificaties bevatten onderdelen van
'vrij toegankelijke' versleutel
standaards, met de aanbeveling dat alle
fabrikanten dergelijke voorzieningen in
alle toekomstige ontvangers voor dit
doel zouden inbouwen. Dat is het
Eurocrypt systeem.

Helaas hebben diverse gevestigde
belangen enige items aan deze 'open'
standaard toegevoegd, zodat er nu twee
rivaliserende Eurocrypts zijn. De
verschillen zitten hem voornamelijk in
de mogelijkheden die zij bieden en de
externe interface.

EUROCRYPT M

Eurocrypt M is de door Duitsland en
Frankrijk aanvaarde standaard
(gepubliceerd in maart '89). Deze maakt
gebruik van een 8 bits parallel data
interface tussen de decoder en de
Access Control Module (ACM), samen met
ongeveer 10 andere huishoudelijke en
klok- signalen. De geboden
mogelijkheden zijn flexibel en
geavanceerd, maar dat is waarschijnlijk
ook de reden waarom geen uitzendende
organisatie dit systeem tot nu toe
gebruikt.

EUROCRYPT S

Eurocrypt S is de standaard die door
het Verenigd Koninkrijk en Scandinavie
is voorgesteld (gepubliceerd in
september '89).

Er wordt gebruik gemaakt van een 9600
Baud seriele interface. De geboden
faciliteiten zijn minder goed
gedefinieerd dan in 'M' en niet minder
complex om te implementeren.

'STANDAARD'?

Het trieste gevolg van deze twee
rivaliserende systemen is, dat je een
'standaard EBU interface' wel kunt
vergeten. Het heeft inmiddels al geleid
tot alternatieve vormen van
versleuteling van MAC signalen. Zo
gebruikt de BSB satelliet 'Videocypher'
en in Scandinavie worden op TV3 en
TV1000 (Astra) eigen versleutel
varianten toegepast. De beveiliging is
er wel, maar niet omdat het systeem zo
moeilijk te kraken is, maar omdat er te
weinig D2-MAC decoders zijn waarmee men
het kraken zou kunnen proberen.

MAC OP DE KABEL

De MAC signalen kunnen niet zomaar op
de Kabel: vele kabeltelevisie netten
zijn met programma's gevuld tot hun
huidige maximale capaciteit. Het
vervangen van de aanwezige PAL
programma's door MAC signalen gaat niet
zomaar, omdat deze immers een grotere
bandbreedte vereisen. Kabel exploitant
CASEMA is echter al enige tijd bezig
met het renoveren van al haar
kabeltelevisie netten om de televisie
van de toekomst bij al haar abonnees
thuis te kunnen brengen. Door die
renovatie -die binnen afzienbare tijd
moet zijn afgerond- wordt het mogelijk
om nominaal 30 TV-programma's door te
geven, waarvan er 5 tot 10 (afhankelijk
van de plaatselijke situatie) voor MAC
signalen geschikt zijn, zelfs High
Definition MAC.

Ing. F.J.W. van Let, Hoofd Technische
Dienst van de N.V. Casema.

