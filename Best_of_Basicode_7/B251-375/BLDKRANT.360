360, maa 12 nov '90

BOEK: MS-WINDOWS 3.0

Een student bedrijfs informatica bekeek
het boek MS-Windows versie 3.0, zoals
dat wordt uitgegeven door Data Becker.
Het boek getiteld 'Het grote MS-Windows
boek t/m versie 3.0' kost f.39,90 en
draagt als ISBN nummer: 90-229-3695-3.
Het boek werd beoordeeld als gids om in
het programma MS-Windows Versie 3.0
bekend te raken. Maar daarnaast hield
de student de originele (Engels)
gebruikers handleiding in het oog.

PRETENTIEUS

Hij schrijft: het eerste wat mij opviel
was de titel. Iets te pretentieus
misschien. Zeker als je de originele
handleiding ernaast legt. De
geregistreerde gebruiker zal kunnen
constateren dat zijn handleiding twee
maal zoveel ruimte op de plank inneemt
en drie maal het aantal bladzijden
telt. Zoiets zegt niet alles, maar
toch...

Een blik op de achterzijde van het boek
leert mij al dat de vele details en
pluspunten niet duidelijk naar voren
zullen komen, iets wat je niet verwacht
bij het lezen van de titel.

MUIZENISSEN

Mijn eerste ervaring met het programma
was een ongelukkige. Mijn eigen Genius
muis weigerde dienst. Na veel gepuzzel
en stoeien met diverse muizen was het
probleem te achterhalen. Mijn 2-knops
muis was op de een of andere manier
niet compatibel, maar een 3-knops muis
reageerde stukken beter. Geen van beide
handleidingen bood wat dat betreft
uitkomst.

ENGELS/NEDERLANDS

Het feit dat het boek in de Nederlandse
taal is geschreven, kan als een
voordeel worden gezien voor de beginner
in de computer wereld, die geen of
onvoldoende kennis heeft van het
Engels. (Er is echter inmiddels ook een
vertaling 'Windows NL', die duurder is,
te krijgen, met perfecte Nederlandse
handboeken.)

ONDOORZICHTIG GEHEEL

Wat verder opvalt, na hier en daar
gericht zoeken, is dat in het boek veel
uitzonderingen staan m.b.t. de laatste
versie, versie 3.0. Naast de
uitzonderingen op voorgaande versies
zorgt dit voor een ondoorzichtig
geheel. Het geeft wel heel erg de
indruk dat een voorlaatste druk van het
boek even snel is bijgewerkt tot en met
de nieuwste versie om weer mee te
kunnen. Feit is dat 3.0 op bepaalde
punten volledig afwijkt van voorgaande
versies, terwijl het boek hier luchtig
overheen wandelt met een enkele losse
icon en aanwijzing. Hierdoor ontstaat
een rommelige indeling waarbij je
voortdurend zoekt naar uitzonderingen.

PROGRAMMATUUR ONDER WINDOWS

Positief vind ik dat er verwijzingen in
staan naar een aantal specifieke
programma's die 'draaien' onder
MS-Windows. Bij het pakket zelf zit
alleen een lijst van de vele
programma's die met de programmatuur
werken. Echter, de programma's die
beschreven zijn hadden best iets meer
uitgediept kunnen worden. De extra
pagina's die dat zou beslaan kunnen
worden gewonnen door Hoofdstuk 4, dat
over MS-DOS gaat, te schrappen. Er
wordt echt overdreven lang ingegaan op
de beginselen, die men net zo goed in
elk ander MS-DOS boek kan opzoeken.

TIPS VOOR BEGINNERS

Na verder speuren bemerk je hier en
daar belangrijke tips en handelingen
die de beginner op weg kunnen helpen.
Het boek geeft veel meer mogelijkheden
aan, zoals op de achterzijde al is
aangegeven, dan er antwoorden gegeven
worden. Men is dan toch aangewezen op
de handleiding of de uitgebreide
HELP-functie in het programma. Een
andere oplossing is Windows
spelenderwijs zelf verkennen, doorgaans
een goede methode. De lijst met
foutmeldingen en hun Nederlandse
vertalingen in Appendix D kwam ook
volledig overbodig over. De
foutmeldingen spreken voor zichzelf,
lijkt me.

WRITE/PAINT/DESKTOP PUBLISHING

Het gedeelte dat de onderdelen Write,
Paint en Desktop Publishing behandelt
is te onoverzichtelijk. Er is bijv.
geen onderverdeling naar de
verschillende handelingen gemaakt; in
plaats daarvan staat er een
aaneengeregen rij woorden. Je pakt er
al weer snel de echte gebruikers
handleiding van Microsoft zelf bij om
op te zoeken wat je precies wilt weten,
in plaats van de hele tekst door te
nemen.

CONCLUSIE

De algehele conclusie is er een van
overbodigheid. Zo snel de gebruiker het
Engels machtig is (of geld over heeft
voor Windows NL) raad ik hem/haar aan
over te stappen op de gebruikers
handleiding als naslagwerk. MS-Windows
is het soort programma dat zich
makkelijk laat leiden door de
bediening, menu's en meldingen. (Met
dank aan Wouter Fontaine)

SNELCURSUS DOS 4.X

(t/m versie 4.01), door Kaupp, 143
pag., uitgave Data Becker Nederlands,
prijs f29,90, ISBN 90-229-3724-0.
Dit boek vormt een gedegen handleiding
voor het gebruik van DOS 4.01. Het is
zo opgebouwd, dat men in korte tijd
vlot met deze nieuwe versie van DOS
overweg kan, maar ook de oudere versies
(vanaf 3.3) komen duidelijk genoeg aan
de orde. Het geeft een overzicht van
alle MS-DOS instructies, waarbij
vermeld wordt of deze intern of extern
zijn en met welke andere instructie(s)
er verband bestaat. Ook gaat het in op
batch- en configuratie- instructies.
Het geeft zonder veel omhaal
doelgerichte informatie met practische
voorbeelden over edit-toetsen,
omleidings instructies, filters en
pipelines, interrupts, installatie, de
DOS-Shell en het configureren daarvan,
batch verwerking, partitioneren van de
harddisk, etc.

FOUTJES

Hier en daar zijn enkele kleine bugs in
de tekst geslopen. Zo wordt (eerste
regel op pag. 12) voor een AT altijd
het gebruik van high density diskettes
aanbevolen, maar het is algemeen bekend
dat voor 360 Kb opslag ook kan worden
volstaan met de gewone (double density)
diskettes, die veel goedkoper zijn.
Op pag. 14 onder Installatie zal het
niet iedereen duidelijk zijn, welke
gegevens moeten worden opgeslagen als
de computer al eerder is opgestart.
Maar daarover niet getreurd, het zal
duidelijk zijn dat men, alvorens tot
installatie van een nieuwe DOS over te
gaan, de zaken waar men mee bezig was
eerst op schijf moet opslaan.
Op pag. 34, derde regel, ontbreekt de
instructie PROMPT $P$G, waardoor het
erop volgende verhaal niet voor
iedereen te begrijpen zal zijn. Ondanks
deze foutjes is het toch een heel
praktisch handboekje voor mensen die
met DOS 4.00 of 4.01 (de Engelse of de
Nederlandse versie) werken. Ook voor
versie 3.3, die wat ouder is, is het
goed bruikbaar.
Conclusie: aan te bevelen als beknopt
studieboekje over het gebruik van DOS.
(met dank aan Pieter Vijlbrief)

NIEUWE VERSIE MS-DOS: 5.0

Microsoft zal de nieuwe versie van
MS-DOS, 5.0, waarschijnlijk in januari
1991 in de VS uitbrengen. De nieuwe
MS-DOS versie zal veel verbeteringen
bevatten. De vorige versie (4.0) is
nooit een groot succes geweest omdat ze
veel geheugen in beslag nam en veel
fouten vertoonde. Veel gebruikers
werken dan ook nog steeds met versie
3.3.

MS-DOS 5.0 wordt geladen in het 'High
Memory'. Dit is het deel van het
geheugen dat van 640 tot 1024 kilobyte
loopt en waarin onder meer de
beeldscherm aansturing plaatsvindt.
Hierdoor neemt MS-DOS slechts 15
kilobyte van de eerste 640 kilobyte
geheugen in beslag, zodat er meer
ruimte overblijft voor applicaties.

Versie 5.0 heeft eenzelfde
'wisselfunctie' als Windows 3.0.
Verscheidene applicatie programma's
kunnen tegelijk actief zijn, zodat de
gebruiker bijvoorbeeld gemakkelijk van
zijn tekstverwerker kan overspringen
naar zijn database programma.

Microsoft zal MS-DOS 5.0 in de VS
voornamelijk via de detailhandel gaan
verkopen, in tegenstelling tot de
huidige OEM-verkopen. Verwacht wordt,
dat in het eerste jaar enkele miljoenen
gebruikers de nieuwe versie zullen
kopen. De lage prijs en de aanzienlijke
verbeteringen zijn daar de oorzaak van.
Bij de Nederlandse vestiging van
Microsoft was nog niets bekend over de
nieuwe versie. (Uit: Automatisering
Gids)

ELEKTRONISCHE SCHIETSCHIJF

De politie-instituten voor openbare
orde en veiligheid (PIOV) in Horn
(Limburg) en Hoogerheide (Brabant)
krijgen binnenkort de beschikking over
een nieuw elektronisch systeem voor
schietoefeningen. Het gaat om het
zogeheten FATS (Fire Arms Training
System). Met het systeem kunnen via een
beeldplaat allerlei levensechte en soms
bedreigende situaties worden
gesimuleerd. De gebruiker schiet met
een laser. Met een computer wordt
direct berekend hoe het schot is
uitgevallen. De beeldplaat kan 400
verschillende situaties bevatten, zoals
het binnendringen van huizen of het
werk op straat.

FATS wordt eerst uitgetest in Horn en
Hoogerheide. Bij positieve resultaten
worden nog drie systemen in gebruik
genomen in verschillende politie
regio's. Volgens Binnenlandse Zaken is
nog niet bekend welke regio's dat zijn.
Met de aankoop van een systeem is een
bedrag van 1,5 miljoen gulden gemoeid.
(Bron: ANP)

ZONNECELLEN STEEDS AANTREKKELIJKER

Zonnecellen zijn de enige manier van
stroom opwekking in het heelal, naast
kernenergie. Vooral dankzij de
ruimtevaart zijn daarom de zonnepanelen
steeds kleiner maar toch effectiever
geworden. Het is daaraan te danken dat
steeds meer toepassingen van
zonnecellen bedacht worden. Iedereen
kent het horloge en het rekenmachientje
met de ingebouwde zonnecel die een
batterij (bijna) overbodig maakt.
Steeds vaker worden er ook panelen
neergezet op plaatsen die moeilijk van
stroom te voorzien zijn, zoals bakens
en boeien op zee. Zelfs koeien in de
wei profiteren van water dat opgepompt
wordt met behulp van zonne energie. En
de ANWB besloot al jaren terug de
communicatie palen langs de
autosnelwegen op afgelegen plaatsen te
voorzien van zonne cellen.

SUBSIDIEREGELING ECONOMISCHE ZAKEN

Ook kampeerders en caravan houders
begrijpen dat het handig is je accu op
te laden met zonne energie. In de
woensdag uitzending van Scoop hoort u
ook over een schipper van een sleepboot
die met zonnecellen voorkomt dat zijn
dynamo steeds moet blijven lopen op
zijn ligplaats.

Voor bijna elk bedrijf of particulier
is het nu ook mogelijk een beetje
paneel, zonneboiler of zonne
collectoren aan te schaffen, omdat de
overheid een subsidie geeft tot 40 pct.
Het moet wel gaan over projecten van
minstens f 1000,- tot f 2000,-.
Inlichtingen daarover bij: het
Ministerie van Economische Zaken,
Dienst Investerings Rekening, Postbus
10073, 8000 GB Zwolle, tel. 038-210020.

