316, woe 2 mei '90

10 JAAR TELETEKST

Geen mop: op 1 april 1990 bestond
Teletekst tien jaar. Een gebeurtenis om
even bij stil te staan. Verder besloot
op 20 april j.l. het NOS-bestuur tot
invoering van 24-uurs Teletekst. Dus
ook 's nachts en in de vroege ochtend
een beperkt pakket nieuws en informatie
over bijvoorbeeld files, beurzen en
aankomst- en vertrektijden op Schiphol.
Hierop is aangedrongen door de
informatie leveranciers en ook ruim een
derde van de kijkers bleek
belangstelling te hebben voor nacht-
Teletekst.

CONCURRENTIESTRIJD

Bovendien heeft de satellietzender
RTL-V zich in het strijdgewoel
geworpen. Het kommerciele tv-station
streeft er naar om voor 1 juni a.s. te
beginnen met het verstrekken van de
Schiphol-gegevens via RTLV-Text. De
strijd om de kijkers tussen de publieke
omroep en RTL-V heeft zich tot
Teletekst uitgebreid. Stormachtige
ontwikkelingen dus! Bij de orkaan op 25
januari raadpleegden ruim 1,7 miljoen
kijkers Teletekst, wat ongeveer twee
keer zoveel is als op een normale
donderdag. Bij de laatste zware storm
in februari werden overdag op Nederland
3 zelfs pagina's over het aktuele
nieuws, weer, verkeer en Schiphol
uitgekoppeld. De toegevoegde waarde van
de informatie bleek voor menig
televisiekijker een belangrijke
aanvulling op de berichtgeving van
radio en televisie te zijn.

SNELLE GROEI

Bij de start in 1980 werden slechts
enkele pagina's met nieuws en service-
berichten uitgezonden voor een beperkt
aantal bezitters van een
televisietoestel met Teletekst. Nu
beschikken zo'n 2 miljoen huishoudens
over een teletekst- toestel. Teletekst
is uitgegroeid tot de grootste van de
'nieuwe media' in ons land. Er zijn tal
van nieuws- pagina's bijgekomen en ook
op het gebied van de service verlening
is het bestand sterk uitgebreid. Voor
veel mensen is bijvoorbeeld de
informatie over het weer, files,
beurzen en de vertrek- en
aankomsttijden op Schiphol onmisbaar
geworden. Ook de (live-) ondertiteling
van Nederlandstalige programma's is
verder gegroeid en van de doven en
slechthorenden ontvangt de NOS talrijke
verzoeken om deze service verder uit te
breiden.

FEEST

Ter ere van het jubileum werd besloten
met de rubriek Telebende van start te
gaan. Deze 'Kinder-Teletekst' (pagina
430) is een soort taal- en
tekenspeeltuin voor de kleintjes.

Vanaf 1 april heeft Teletekst gedurende
een week een 'feestblok' uitgezonden.
Hierin werd een historisch overzicht
van Teletekst gegeven en ruimte
geschapen voor een jubileumpuzzel en
een grafische animatie. Voorts werd een
kompilatie van reakties uitgezonden,
waarin kijkers uiteenzetten wat ze in
de toekomst van Teletekst verwachten.

ONTWIKKELINGEN

Op technologisch gebied staat Teletekst
nog vele ontwikkelingen te wachten. De
industrie is bezig nieuwe zoeksystemen
en een teletekst van een hogere
kwaliteit op het gebied van
leesbaarheid en vormgeving te kreeren.
De beeldlijnen van een televisie
signaal, waarop Teletekst wordt
uitgezonden, zijn evenwel ook geschikt
voor kommerciele informatie dragers
(bv. Teledata). Daardoor zijn de
uitbreidings mogelijkheden voor
Teletekst beperkter dan vijf jaar
geleden nog werd gedacht. De NOZEMA
heeft echter wel laten weten dat
Teletekst te allen tijde de prioriteit
zal krijgen.

KONSEKWENTIES

De politiek beschouwt Teletekst als een
televisieprogramma en dus als publieke
omroep. Ook op het ministerie van WVC
heeft men inmiddels nagedacht over
24-uurs Teletekst. Nacht- Teletekst
heeft allerlei konsekwenties op het
gebied van financien en
werkgelegenheid. Een van de drie
Nederlandse netten zal 's nachts in de
lucht moeten blijven. Dat is een zaak
van de NOZEMA, die het zenderpark
beheert. Verder zal de redaktie een
nachtbezetting moeten hebben, wat ook
financiele gevolgen met zich meebrengt.

Het NOS-bestuur zal bij WVC moeten
aandringen om de financiering snel te
regelen. Anders ontstaat er een
soortgelijke situatie als bij de
behandeling van het voorontwerp van wet
dat kommerciele televisie moest
regelen. Toen was RTL-V er immers al.
Nu lijkt de konkurrentie bereid om veel
geraadpleegde pagina's over te nemen om
de kijker aan kommerciele televisie te
binden. De OR-NOS zal er op moeten
toezien dat de invoering van een
nachteditie van Teletekst voor de
medewerkers op een bevredigende manier
gaat verlopen. Duidelijk is wel dat de
toekomst voor de redaktie en de beleids
medewerkers opnieuw talrijke
verrassingen zal brengen. De afgelopen
tien jaar hebben echter bewezen dat zij
dat aankunnen. Teletekst is
eenvoudigweg niet meer weg te denken
uit onze moderne samenleving. (Uit:
OR-NOS nieuws)

TELEDATA

Teledata wordt het nieuwe medium.
Althans, het ziet er naar uit dat dat
zo is. Vanuit een centrale plaats zijn,
onafhankelijk van welk netwerk dan ook,
razendsnel afnemers en geinteresseerden
te voorzien van informatie. Is
Teletekst voor een ieder toegankelijk,
Teledata kan alleen door
'geadresseerden' worden ontcijferd. De
toepassings mogelijkheden zijn
duizelingwekkend en Teledata staat nog
in de kinderschoenen. In Nederlandse
kinderschoenen wel te verstaan. Want in
Groot-Britannie (waar het 'Datacast'
heet) wordt al op grote schaal tot
volle tevredenheid van de betrokkenen
gewerkt met deze vorm van
'data-omroep'.

SIMULTIME

Simultime Data Engineering bv heet het
bedrijf. Gestart op 1 april 1990 met
als directeuren ir. Sjaak de Korte
(voorheen stafmedewerker Bedrijfs-
economische Zaken van het NOB) en Wim
van Dijk (die als teletekst- expert bij
het NOB werkte). Na een dienstverband
van veertien jaar begon het duo 'voor
zichzelf'. 'Maar in nauwe samenwerking
met het NOB', zegt De Korte in een van
de NOS gehuurde ruimte op de Teletekst
afdeling, gelegen aan de
'verbindingsgang' tussen het
Decorcentrum en het Filmcentrum.
Overigens huurt de NOS op haar beurt de
locatie weer van het NOB.

SAMENWERKING MET NOB

De opzet van Simultime lijkt veel op
die van de Triplan constructie.
Simultime heeft een contract voor drie
jaar met het NOB voor het onderhoud en
systeembeheer van en voor Teletekst.
Daarnaast kan en zal Simultime proberen
een marktingang te vinden buiten het
NOB, zoals daar zijn locale omroepen en
het bedrijfsleven in de meest
uiteenlopende zin.

Simultime en NOB gaan eveneens
samenwerken op het gebied van Teledata.
De Korte spreekt over een op handen
zijnde joint venture. Hij zegt: 'De BBC
in Engeland bedacht eerder Teletekst en
later Datacast, wat wij hier Teledata
hebben genoemd omdat Datacast een
gedeponeerde merknaam van de BBC is.
Teledata is, simpel gesteld, het
distribueren van data-informatie via de
tv-zenders ten behoeve van het
bedrijfsleven. De zogenaamde
restcapaciteit van het tv-signaal kan
op die manier uitstekend commercieel
worden geexploiteerd.'

DATACAST

Is in ons land Teledata nog niet van
start gegaan, in het Verenigd
Koninkrijk is Datacast al aardig
ingeburgerd. De Londense beurs maakt er
ondermeer gebruik van voor het via de
ether 'versturen' van koersinformaties
aan belang hebbenden. In 'NOB Bericht'
van 9 december van het vorig jaar
schreef technisch redacteur Bert Klaver
er over: 'Een speciale decoder haalt de
signalen uit het tv-signaal en schrijft
die informatie op de harde schijf van
de computer. Hiermee is de informatie
direct beschikbaar en kan op die manier
bijdragen tot het nemen van
beslissingen in bijvoorbeeld de
effectenhandel.'

CONTINU IN DE ETHER

Sjaak de Korte: 'Het NOB en Simultime
zullen nog besprekingen voeren met de
PTT, die namens de zender beheer
maatschappij Nozema optreedt. Een
voorwaarde voor het welslagen van
Teledata is uiteraard dat de zenders
continu in de lucht zijn. In de
agrarische sector zou men, om maar eens
iets te noemen, voor zes uur 's morgens
al informatie willen hebben. Dat kan
niet als de zenders om acht uur in
werking treden. Met teledata is ook
apparatuur, waar dan ook, aan en af te
zetten. Mits er maar een antenne op
staat. Zulke schakelcommando's kunnen
heel Europa door, tenminste als we tot
zaken kunnen komen met de beheerder van
de Astra satelliet'.

VEEL MOGELIJKHEDEN

De mogelijkheden die Teledata biedt
zijn legio. Hardop denkend:
'Bloemenkwekerijen verbruiken veel
energie. In die kassen branden dag en
nacht duizenden lampen. Die zee van
licht kan zo nu en dan best worden
uitgeschakeld, op piekuren van het
energiebedrijf bijvoorbeeld. Dat kan
dan via Teledata. De Amsterdamse
Effectenbeurs heeft al interesse
getoond, ook een aantal banken en een
bedrijf dat serviceboeken door middel
van de computer dagelijks wil
actualiseren. Met Teledata kan
onafhankelijk van welk net dan ook
iedere soort informatie op extreem
grote schaal gelijktijdig worden
verzonden. Een schitterend medium.'

HARDWARE EN SOFTWARE

De op Teledata aangeslotenen hebben in
wezen aan apparatuur niet veel nodig.
Vanzelfsprekend een tv-antenne c.q. een
aansluiting op de kabel, een decoder,
een computer en de nodige software.
Zoals gezegd wordt aan de zijde van de
verzender een beroep gedaan op de ruime
overcapaciteit aan beeldlijnen, een
voortvloeisel uit de tijd dat de
technische kwaliteit van de
tv-ontvangers nogal beperkt was. Op
vrijwel dezelfde manier als het
overdragen van Teletekst signalen
worden de datasignalen getransporteerd.
Sjaak de Korte vertelt dat Simultime de
toepassingen van Teledata gaat
ontwikkelen en verder uitwerken. Het
NOB bezit de in dit geval wel heel
belangrijke zendmachtiging. Omdat de
omroepen niet commercieel mogen werken,
kunnen zij zich niet op het
Teledata-terrein begeven. De Korte
geeft toe dat een station als
RTL-Veronique het zou kunnen proberen.
'Wij hebben qua technische kennis en
ervaring echter al zo'n grote
voorsprong, die haalt een ander in ons
land niet gemakkelijk meer in', weet
hij. (Uit: NOB Bericht)

