271, woe 22 nov '89

NIEUWS UIT DE RUIMTE

De kosmonauten aan boord van MIR zijn
de afgelopen dagen druk bezig geweest
met het uit- en inpakken van het
vrachtschip Progress-M1. Het inpakken
betrof overbodige ballast. Dit zal een
dezer dagen in de atmosfeer verbranden
nadat de Progress-M1 zal zijn
afgekoppeld en op een
vernietigingskoers gezet. Datgene, wat
op het laatst uit de Pr-M1 is gekomen
moest met zorg over het station worden
verspreid. Uit radioverkeer bleek, dat
men overgetankte vloeistoffen en
apparatuur nauwkeurig over het station
moet verdelen i.v.m. het vaststellen
van het juiste zwaartepunt. Dit is
n.a.w. nodig i.v.m. de komst binnenkort
van de Module-D. De Pr-M1 zal in een
van de komende dagen worden
afgekoppeld. Dit is nodig om de voorste
axiale koppelpoort vrij te maken voor
Module-D.

MODULE-D

De 'Modulj Doosnashcheniya'
(aanvullings module) zal op 26 nov.
1989 vanaf Baykunur worden gelanceerd.
Uitgaande van de voor deze module
vastgestelde vluchtduur kan de
koppeling worden verwacht op 2 dec.
1989, vlak na de eerste overkomst voor
die dag. De totale naderings procedure
zal 22 min. duren. Het afronden van de
koppeling 6 minuten. Zolang de Module-D
aan de axiale koppelpoort zit kan er
nog -met de motor van die module- een
baancorrectie worden uitgevoerd. Lang
wil men de module daar niet laten
zitten. Met behulp van een 'manoeuvreer
arm' zal de module naar een der
dwarspoorten worden overgezet. Dit zal
in minder dan 96 min. gebeuren. Tijdens
deze operatie verblijven de kosmonauten
in het basisblok, mogelijk zelfs in het
gedeelte waar zij het omzetten van de
module kunnen zien en filmen. Gedurende
de vlucht naar MIR kan in de vroege
avonduren de module -een gevaarte van
12.4 M lengte- worden waargenomen.

FREQUENTIES

Te verwachten valt weer een Telemetrie
zender in het 166 mc bereik. Destijds
had het motorblok van de Kvant module
een Telemetrie zender op 247.500 mc.
Ook bestaat de mogelijkheid, dat er nog
een zender is in het gebied rond het
922.750 mc bereik. Hier zal dan alleen
een draaggolf hoorbaar zijn bedoeld
voor nauwkeurige doppler metingen.

VOLGSCHIP

Op 21 nov. 1989 stond MIR in de eerste
helft van de overkomst in oml. 21574,
1920-1932UT in verbinding met het
volgschip Akademik Sergey Korolyov. Dit
zou zich volgens mijn BBC Satfoot
programma moeten bevinden in het
zeegebied rond de Straat van Gibraltar
rond 36gr. NB tussen 6gr O.L. en 21gr
W.L. Het is te hopen, dat het in die
omgeving blijft tijdens de operaties
met de Module-D en de daarop volgende
uitstapjes in de ruimte (EVA's), o.a.
met de S.P.K., de ruimtebrommer.
Chris v.d. Berg, NL-9165/A-UK3202.

CLAUDE NICOLLIER ASTRONAUT

De Zwitser Claude Nicollier is gekozen
om namens de Europese Ruimtevaart
Organisatie mee te gaan op Space
Shuttle vlucht STS 46. De bemanning zal
het ESA platform Eureca lanceren,
waarmee in de ruimte zwaartekracht
experimenten zullen worden gedaan. Acht
maanden na lancering wordt het platform
weer door de shuttle opgehaald. Verder
zal STS 46 het door Aeritalia ontworpen
Tethered Satellite System demonstreren.
Het TSS verzamelt de van meetsondes
afkomstige gegevens en is vast aan de
shuttle verbonden. De shuttle verzorgt
de elektrische voeding van TSS.
Nicollier is de eerste ESA astronaut
die als mission specialist de ruimte
ingaat. Hij volgt een mission
specialist training van NASA sinds
1980. Nicollier is 49 jaar.

HIPPARCOS TOCH IN WERKING

De astrometrische satelliet Hipparcos
van ESA is begonnen met het in kaart
brengen van de sterren. Na de lancering
vanaf de basis Kourou op 8 augustus
bereikte de satelliet niet de vereiste
geostationaire baan. Door nu gebruik te
maken van volgstations in West
Duitsland, Australie en Frans Guyana,
kunnen toch nog 80 procent van de
metingen worden uitgevoerd. De eerste
resultaten zijn uitstekend, aldus
professor Erik Hoeg van de Universiteit
van Kopenhagen, een van de leiders van
de wetenschappelijke teams. Er wordt
overwogen nog een vierde volgstation in
te schakelen.

RUIMTEVAARTTENTOONSTELLING

Het Europese centrum voor ruimte
-onderzoek en technologie (ESTEC), de
belangrijkste vestiging van ESA (het
Europese Ruimte-Agentschap), heeft
samen met de Stichting Noordwijk Space
Expo de krachten gebundeld om te komen
tot een permanente ruimtevaart
tentoonstelling op het terrein van
ESTEC in Noordwijk. Het centrum zal een
dubbele functie vervullen: enerzijds
onderdak bieden aan de voor het publiek
toegankelijke ruimtevaart
tentoonstelling en anderzijds fungeren
als bezoekerscentrum voor ESTEC.

EERSTE PAAL

Met een ceremonie op 26 oktober j.l. is
de bouw van de Noordwijk Space Expo
officieel van start gegaan. De heer
R.W. de Korte, vice-premier en
ex-Minister van Economische Zaken,
heeft de 'eerste paal' van het gebouw
voor de ruimtevaart tentoonstelling
geslagen.

Tevens is er een 'Ontwikkelings- en
Exploitatie Overeenkomst' ondertekend
door de heer Marius Le Fevre, directeur
van ESTEC, namens de ESA en de heer
Rudolf Dessing, voorzitter van de
Stichting Noordwijk Space Expo. Hiermee
is de nauwe band tussen de twee
organisaties bezegeld.

Naar verwachting zullen de deuren van
de Noordwijk Space Expo in de zomer van
1990 voor het publiek opengaan. Het
gebouw zal plaats bieden aan een grote
tentoonstellings ruimte van 1600 m2,
een auditorium met 150 zitplaatsen, een
'spaceshop' en een 'coffee shop'.
Jaarlijks worden tenminste 100.000
bezoekers verwacht.

BELANG VAN RUIMTEVAART

De ruimtevaart- technologie en de
afgeleide toepassingen zijn een
essentieel onderdeel van het dagelijkse
leven geworden. Dit wordt al duidelijk
geillustreerd door de unieke rol van
satellieten in de telecommunicatie, de
weers voorspellingen en de observatie
van de aarde. Samen met het
micro-zwaartekracht onderzoek zullen
deze satellieten in de toekomst in
toenemende mate van belang zijn.

Dankzij wetenschappelijke satellieten
en ruimtesondes hebben wij onze kennis
van het zonnestelsel en het heelal en
ons begrip van fundamentele fysische
processen drastisch kunnen verbeteren.

Het is van essentieel belang dat het
nut van de ruimtevaart, de ruimtevaart
technologie, de afgeleide toepassingen
en de daarmee samenhangende industriele
belangen op de juiste wijze worden
doorgegeven, zowel aan het grote
publiek als aan de beleidsmakers.

HOOFDTHEMA'S SPACE EXPO

De Noordwijk Space Expo zal aan deze
doelstellingen bijdragen met een
aantrekkelijke, educatieve en
dynamische tentoonstelling, gebaseerd
op vier hoofdthema's: de geschiedenis
van de ruimtevaart, de ruimtevaart
activiteiten in Europa, de toekomst van
de ruimtevaart en de afgeleide
toepassingen van de ruimtevaart.

De tentoonstelling zal zes dagen per
week voor het publiek toegankelijk
zijn; zowel authentiek ruimtevaart
materiaal als modellen zullen worden
opgesteld en er zullen audio- visuele
presentaties worden gegeven. Bovendien
zal de bezoeker 'life' videobeelden
kunnen bekijken van belangrijke
ruimtevaart activiteiten, zoals
lanceringen van de ARIANE draagraket,
proefnemingen met satellieten,
enzovoort.

FINANCIELE BIJDRAGEN

Meer dan 30 bedrijven en organisaties
uit de Europese ruimtevaart industrie
in de lidstaten van de ESA hebben
fondsen ter beschikking gesteld aan de
Stichting Noordwijk Space Expo.
Plaatselijke overheden, de Provincie
Zuid- Holland en het Ministerie van
Economische Zaken hebben in de vorm van
aanzienlijke financiele bijdragen
eveneens hun steun betuigd.

Dankzij deze inspanningen op Europese
schaal kon de Stichting Noordwijk Space
Expo -na twee jaar voorbereiding- in de
zomer van 1989 het groene licht geven
voor de totstandkoming van dit
tentoonstellings centrum.

DELFTS BLAUW

De HCC-dagen staan weer voor de deur.
Vrijdag 24 november zullen om 10 uur de
deuren van het Jaarbeurs complex weer
opengaan. De bezoekers kunnen dan weer
hun hart ophalen aan al het fraais wat
de standhouders (deelnemers) te bieden
hebben. Velen zullen prijzen-
vergelijkend langs de stands gaan, op
jacht naar nog lagere prijzen voor
zowel hardware als supplies. Hele
MS-DOS systemen zijn er zo uit de door
verschillende deelnemers aangeboden
onderdelen-units te construeren. De
goedkoopste en 'precies wat ik wilde'
configuratie. Gedegen kennis van MS-DOS
systemen is hiervoor wel noodzakelijk.
Ruilen kan vaak nog op dezelfde dag of
eventueel op zaterdag. Alhoewel vaak
dan pas de prijzen het laagst zijn.
Voor deelnemers is het zaak om zo min
mogelijk handel zaterdagavond 17 uur
weer te moeten meenemen. Voor wat
betreft de supplies als printerlinten
en floppies is wit de kleur waarin het
verpakt wordt. Het is immers toch wel
duidelijk wat erin zit... Heel
computerhandelend Nederland kan heel
goedkoop binnen een week van een groot
deel van z'n handel af, heeft de
Sinterklaas al binnen en kan al grof
gaan balanzen.

Afgezien van de vele koopjes die er te
halen zijn, zijn er natuurlijk ook nog
de vele gebruikersgroepen, afdelingen
en werkgroepen die acte de presence
geven. De gelegenheid om aan een groot
publiek de nieuw ontwikkelde
programmatuur, hardware schakelingen en
andere stukjes huisvlijt te tonen.
Projecten waarin vaak enorm veel tijd
is gestoken en die echt het bekijken
waard zijn. Projecten die van achter de
stands worden toegelicht door de mensen
achter de projecten zelf en waar U
gerust eens mee van gedachten kunt
wisselen. Direct achter de deuren van
de hal vindt U alvast de eerste
stand...
[WOEF]

KNIPUITBON PRO-AUDIO

Knip de onderstaande bon uit, plak hem
op een briefkaart, schrijf daarop uw
naam en adres, en stuur hem op. U
ontvangt dan vanzelf een gratis
proefexemplaar van het professionele
tijdschrift PRO-AUDIO.

------------------------------
N.O.S.  -  H O B B Y S C O O P

Aanvraag PRO-AUDIO Tijdschrift

P o s t b u s      1200

1200  BE  -  H I L V E R S U M
------------------------------

