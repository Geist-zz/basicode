308, maa 16 apr '90

NEDERLAND IS KEI IN GEGEVENS-OPSLAG

Nederland presteert internationaal goed
op het vlak van gegevensopslag. Het
laat industriele naties als Engeland en
Frankrijk ver achter zich. Dit staat
beschreven in het EZ-rapport 'Nederland
in de moderne technologie: een positie
bepaling op basis van octrooien'. Het
Centrum voor Wetenschaps- en
Technologie- studies (CWTS) van de
Rijksuniversiteit Leiden onderzocht in
opdracht van het ministerie van
Economische Zaken de positie van
Nederland in opkomende technologie
gebieden. Aan de hand van de octrooien
zijn de resultaten van onderzoek en
ontwikkeling af te leiden. De studie
maakt deel uit van een breed onderzoek
ten behoeve van het nieuwe technologie
beleid voor de komende jaren.

De activiteiten op het gebied van
informatie- opslag zijn opvallend
talrijk, zo constateren de
onderzoekers. In dit veld wedijvert
Nederland met Japan. Het gaat dan
voornamelijk om de activiteiten van
Philips. Deze onderneming heeft zowel
voor CD-Audio als CD-ROM veel
octrooien. Op verschillende lokaties
worden onderzoeken gedaan naar tape- en
optische technologie. Om deze leidende
rol nog eens te onderstrepen werd
vorige week het 49-procents belang van
Control Data in Laser Magnetic Storage
overgenomen. Philips is nu de eigenaar
van deze onderneming die systemen
levert voor massa-opslag.

RESPECTABELE SPELER

In de 'very' high-tech, minstens 8
procent van de omzet, is Nederland een
respectabele speler op het gebied van
telecommunicatie en elektronica-
ontwikkelingen. Het activiteiten niveau
is zeer hoog, dat na een geringe daling
in de jaren zeventig zelfs licht
stijgt. Ook hier is Philips de leider.
De onderneming heeft zoveel octrooien
dat jaarlijks een miljard gulden wordt
geind. De toekomst is rooskleurig. De
onderzoekers van het centrum verwachten
dat de opgaande lijn zich zal
voortzetten.

De positie van Nederland op software en
services is niet onderzocht. 'Het is
een moeilijk punt omdat software niet
wordt geoctrooieerd', meent dr. A.F.J.
van Raan, CWTS-onderzoeker. 'Het speelt
zich in deze sector af in de sfeer van
copyrights en het publiceren van
wetenschappelijke artikelen. Voor het
gehele IT-vakgebied geldt dat software
niet via een octrooi wordt vastgelegd.
Het lukt dan ook niet om via deze weg
de R&D-inspanningen te meten'. (Uit:
Automatisering Gids)

RENDEMENT ZONNECELLEN VERBETERD

Het rendement van commercieel
verkrijgbare zonnecellen kan zodanig
worden verbeterd, dat ze 10% meer
vermogen kunnen leveren. Dat blijkt uit
onderzoek waarop drs. Leendert Verhoef,
verbonden aan het FOM-Instituut voor
Atoom- en Molecuulfysica (AMOLF) in
Amsterdam gepromoveerd is aan de Rijks
Universiteit Utrecht.

De kwaliteit van zonnecellen is van
zeer veel verliesfactoren afhankelijk.
Verhoef heeft gewerkt aan het
verbeteren van de kwaliteit van het
silicium waarvan zonnecellen worden
gemaakt, door het uitgloeien van
onzuiverheden in het silicium en het
corrigeren van fouten in de kristal
structuur van het materiaal. Om het
effect van die ingrepen te bepalen,
heeft Verhoef een techniek ontwikkeld
om heel gedetailleerd te meten hoe lang
elektronen vrij door de zonnecel
bewegen. Door zijn verbeterings
technieken nam de 'levensduur' van de
vrij bewegende elektronen met 40% toe.
De 20% langere weg die de elektronen
dan kunnen afleggen, leidt tot een
elektrisch rendement van ruim 12%. Voor
zijn onderzoek ontvangt Verhoef het
STIOMAK-stipendium 1989; daaraan is een
bedrag van 20.000 gulden verbonden.

ONZUIVERHEDEN EN STRUCTUURFOUTEN

Onzuiverheden en structuurfouten in
silicium hebben een enorme invloed op
de kwaliteit van een zonnecel. Silicium
is van nature verontreinigd met atomen
van andere elementen. Een zuiverings
proces hoort daarom tot de standaard
procede's bij het maken van
zonnecellen. Helemaal schoon wordt het
silicium echter nooit. Bovendien is ook
de kristal structuur van het silicium
in de praktijk nooit perfect. Dat
betekent dat er altijd wel atomen op
een verkeerde plaats in het
kristalrooster zitten. Dergelijke
onzuiverheden en fouten vangen vrij
bewegende elektronen weg. Hoe minder de
elektronen, die door de energie van het
invallende zonlicht worden vrijgemaakt,
gehinderd worden door storende
invloeden in het materiaal, hoe langer
ze vrij kunnen bewegen en hoe meer
elektronen bijdragen aan de uitwendige
elektrische stroom.

ZUIVERHEID VERBETEREN

Een van de aspecten van het werk van
Verhoef betrof het verbeteren van de
zuiverheid van silicium. Langs
chemische weg kunnen heel kleine
concentraties aan verontreinigingen op
een gegeven moment niet meer worden
aangetoond. Door de zuiverheid langs
elektrische weg te bepalen, kunnen
aanzienlijk kleinere concentraties
verontreinigingen en fouten worden
opgespoord. 'Een verontreiniging van 1
'vreemd' atoom op 1 miljard silicium
atomen kan al desastreus zijn voor de
kwaliteit van de zonnecel,' zegt
Verhoef. Zo'n verontreiniging van 1 op
de 1 miljard wordt door een elektron al
heel snel gevoeld. In een
driedimensionaal kristal vormen 1
miljard atomen immers een kubus met
zijden van 1000 atomen en daar beweegt
een elektron in een oogwenk doorheen.

ELEKTRONENSTROOM METEN

Commerciele zonnecellen worden gemaakt
van polykristallijn silicium, omdat dat
naar verhouding goedkoop te maken is.
Het nadeel van die vorm van silicium is
dat het plakje dat de zonnecel moet
gaan vormen, een lappen deken is van
afzonderlijke kristallen die van heel
verschillende kwaliteit zijn. Om iets
te kunnen zeggen over het resultaat van
verbeterings activiteiten, moeten eerst
vele zonnecellen worden onderzocht.
Door daarna heel gedetailleerd te meten
aan afzonderlijke kristallen in een
klein aantal cellen, wordt inzicht
verkregen in wat er in verschillende
kristallen precies gebeurt. Daartoe
ontwikkelde Verhoef een methode waarmee
hij met een titaan-saffier laser een
stukje zonnecel nauwkeurig naar plaats
kan aftasten en kan bepalen hoeveel
elektronen er (meer) door de cel op die
plaats lopen. 'Dit soort systematisch
onderzoek naar de kwaliteit van
zonnecellen is tot nu toe weinig
gedaan. Er werd nogal eens hap-snap
geexperimenteerd,' zegt Verhoef.
'Overigens is het ook bij een gedegen
aanpak van het onderzoek nog steeds
moeilijk om te achterhalen wat er
precies in de zonnecel aan de hand is.'

UITSTEKENDE AFSTEMMING ONDERZOEK

In het zonnecel onderzoek op AMOLF is,
met financiele steun van de Stichting
voor de Technische Wetenschappen en de
Nederlandse Organisatie voor Energie en
Milieu (NOVEM), nauw samengewerkt met
de enige Nederlandse fabrikant van
zonnecellen, R&S Renewable Energy
Systems in Helmond. 'Dankzij R&S is
onderzoek aan zonnecellen blijven
bestaan in Nederland, toen de
belangstelling van de overheid er
minimaal voor was,' constateert dr. Wim
Sinke, die het werk aan zonnecellen op
AMOLF leidt. In een samenwerking met
het bedrijfsleven waakt een instituut
als AMOLF er overigens wel voor dat er
wetenschappelijk werk van hoog niveau
gedaan kan worden. 'Op basis van een
reele vraag van een bedrijf willen wij
kunnen komen tot een wetenschappelijk
interessant probleem. Er werken bij ons
promovendi aan die op een vernieuwend
onderzoek moeten kunnen promoveren.' Al
het wetenschappelijke werk aan
zonnecellen in ons land (er zijn met
name grote groepen aan de
universiteiten in Utrecht en Nijmegen)
wordt op elkaar afgestemd door de NOVEM
en Sinke is over die afstemming zeer te
spreken.

RENDEMENTSVERHOGING

Zit een aanzienlijke verhoging van het
rendement er nog in, aangezien in
theorie en onder ideale laboratorium
omstandigheden een absoluut rendement
van 25% gehaald kan worden, terwijl het
rendement nu rond 12% ligt? 'Ja,' zegt
Verhoef, 'maar een veel belangrijker
vraag is of die verhoging betaalbaar
is. Je kunt zonnecellen maken op een
relatief goedkope en op een
betrekkelijk dure manier. Je kunt
proberen de dure produktie techniek die
tot heel goede cellen leidt, goedkoper
te maken. Je kunt ook ervoor kiezen het
rendement van de goedkope cellen te
verbeteren, met behoud van de
kostprijs. Wij doen dat laatste,
waarbij we door ons verbeterde plakjes
silicium hebben laten meelopen in het
gewone produktie proces en vervolgens
opnieuw gemeten hoe goed het rendement
van die plakjes in een uiteindelijke
zonnecel was. Ik denk dat beide
benaderingen elkaar ergens zullen
moeten treffen. Overigens zie je dat
door rendements verhoging en
schaalvergroting in termen van
produktie en toepassing de prijs van
zonnecellen en de ermee opgewekte
elektriciteit aan het dalen is.
Zonnecellen hebben dus toekomst, niet
alleen als een Nederlands export
produkt, maar voor toepassing in ons
land zelf.'

HET INSTRUMENT

Van maandag 23 april tot en met vrijdag
27 april wordt in de Utrechtse
Jaarbeurs hallen de tentoonstelling Het
Instrument gehouden. Het is een van de
grote technische vakbeurzen in
Nederland, die iedere twee jaar plaats
heeft onder auspicien van de branche
vereniging Het Instrument in Soest.

De tentoonstelling is verdeeld in een
viertal vakgroepen, te weten:
- Elektronica, in de Marijkehal, in
gedeelten van de Irene- en Bernhardhal,
- Industriele automatisering, in de
Bernhard hal,
- Laboratorium, in de Margriet- en
Juliana hal,
- Medische technologie in de Irenehal.
Het totale oppervlak van de expositie
bedraagt 86.000 vierkante meter (het
hele Jaarbeurs areaal), waarvan 43.000
vierkante meter standruimte.

PROEF-ABONNEMENT BEELDKRANT

Sinds kort bestaat de mogelijkheid om
een proef-abonnement te nemen op de
Beeldkrant, en wel voor de periode van
1 april t/m 13 juni. Daarbij zult u
alle Beeldkranten vanaf nummer 301
toegestuurd krijgen (wekelijkse
toezending van telkens twee kranten).
De prijs hiervoor bedraagt f25,00. Wilt
u zo'n proef-abonnement aanvragen, maak
dan dit bedrag over op giro (postbank)
rekening 1417, t.a.v. NOS Dienst Radio
Programma in Hilversum, o.v.v. 'Proef-
abonnement Hobbyscoop Beeldkrant'. U
kunt ook een (volledig ingevulde) bank-
of giro-cheque van f25,00 sturen naar
NOS Hobbyscoop, Postbus 1200, 1200 BE
in Hilversum. En vergeet niet uw
VOLLEDIGE naam en adres te vermelden!

