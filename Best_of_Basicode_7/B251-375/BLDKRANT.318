318, woe 9 mei '90

PROGRESS-M3 AFGESTOTEN

Op 26 april 1990 werd door de
kosmonauten het werk met het
vrachtschip Progress-M3 afgerond.
Tevens werd aangekondigd, dat de Pr-M3
binnen 1 dag zou worden ontkoppeld om
in de atmosfeer te verbranden. Dit is
n.a.w. gebeurd toen MIR (en de Pr-M3)
nog niet binnen ons bereik waren. Het
juiste tijdstip van de verbranding
(ergens boven de West-Pacific) kon
t.n.t. niet worden achterhaald.

IMPASSE

Het lijkt erop of er thans alleen maar
wordt afgewacht op nieuw te projecteren
plannen. Af en toe wordt er nog met de
sterredetectoren en de computer
daarvoor geexperimenteerd. Ook doen
zich vaak problemen voor met
videorecorders, die niet goed aan te
sluiten zijn op de te gebruiken
videocamera's. In een radiogesprek op
30 april 1990 tussen Solovyov en TsUP
kwam zelfs naar voren, dat 'aan de
vooravond van een stabiele afdaling er
meer bijzonderheden aan kosmonauten
zullen worden gegeven.' (mogelijk
bedoelt men, dat wanneer het
'vaststaat', dat zo'n afdaling er zal
zijn). Mede door de vrije dagen i.v.m.
het 1 mei feest, was het radioverkeer
te gering om tot verdere conclusies,
waar het deze afdaling betreft, te
komen.

KOSMONAVT GEORGIY DOBROVOLSKIY

Uit radioverkeer op 1 mei 1990 bleek,
dat MIR nu ook werkt met het volgschip
K.G.D. Mogelijk voer (of: lag) dit
schip niet ver van Tripolis in Libie.
Voor belangrijke operaties wordt soms
een volgschip in de Middellandse Zee
gestationeerd, maar de K.G.D. zou ook
op weg naar een andere positie kunnen
zijn.

PROGRESS-42 OP WEG NAAR MIR

Dit vrachtschip is op 5 mei 1990 te
2045UTC gestart voor een 2 dagen
durende vlucht naar het MIR-station.
Progress-42 kwam enkele malen ter
sprake in het voorjaar van 1989 toen er
gezegd werd, dat Pr-42 als laatste van
dit type vrachtschepen naar MIR zou
komen.
In april 1989 werden de plannen
drastisch gewijzigd, de bemanning
keerde terug zonder te worden afgelost
en pas in sept. 1989 kwam er weer een
bemanning. Voordat deze bemanning aan
boord kwam was er een vrachtschip
gearriveerd, nu een nieuw type, de
Pr-M1. Het weer opduiken van de Pr-42
duidt op het inlassen van een vlucht,
die niet in het programma was
opgenomen.
De Pr-42 zal buiten de normale zaken
(zoals brandstof, water, voedsel,
reserve onderdelen en nieuwe
uitrusting) ook zaken meebrengen, die
bestemd zijn voor een reparatie aan de
S-TM9, zoals instructiefilms en
gereedschap.

Grote verschillen tussen de Progress en
de Progress-M zijn: Pr-M kan meer
vracht vervoeren, heeft zonnepanelen en
kan met een terugkeer capsule worden
uitgerust.
Het lag in de bedoeling om te beginnen
met Progress-M6 100 a 150 KG vracht
naar aarde te laten terugkeren.
Mogelijk doet men dit al bij de Pr-M4
of Pr-M5.

PROGRESS-42 VASTGEMAAKT AAN MIR

Op 7/5/90 om 2215UTC was Pr-42 op een
afstand van 15 KM van MIR. In de
overkomst in oml. 24181 van
2236-224230UTC begeleidden de
kosmonauten de nadering (standhoeken,
brandstof verbruik en naderings
snelheid). 2.5 min. na het verdwijnen
van de objecten achter de oostelijke
horizon vond de koppeling plaats:
2245UTC dus. Gekoppeld werd aan de
achterste poort van Kvant-1 met het
systeem Kurs.

Hermetische afsluiting werd tijdens
volgende doorgang bevestigd: oml.
24182, 8 mei 0009- 0019UTC. Tevens
maakte men toen het luik naar Pr-42
open. Alles zag er schoon uit, het rook
fris en er was geen stofoverlast. Tegen
het einde van de doorgang werd de
standregeling van het station
gecoordineerd met TsUP.

Het inmiddels enorme complex was heel
goed te zien als een ster van magnitude
1 om 014938UT. Kort voor het slapen
gaan van de kosmonauten (en uw
scribent) was er nog even radioverkeer.
Tijdens het in elkaar spijkeren van dit
verslagje sliepen de kosmonauten nog.

Chris v.d. Berg, NL-9165/3A-UK3202

TWAALFDE LANDELIJKE BALLONVOSSEJACHT

Op zondag 10 juni a.s. wordt de
twaalfde, landelijke ballonvossejacht
gehouden voor honderdduizenden luister-
en zendamateurs. Dat gebeurt in
samenwerking met de zeer bekende
NOS-radio programma's 'Met het oog op
morgen' en 'Langs de Lijn'.
Op die datum krijgt iedereen weer de
kans om de ballonvos op te sporen
ergens in Nederland. Daarmee kan men
een trofee winnen en in elk geval de
speciale PI9NOS QSL-kaart veroveren,
middels een verbinding (zendamateurs)
of een ontvangst rapportje. Dit kan men
sturen naar Hobbyscoop, Postbus 1200,
1200 BE in Hilversum. Dat geldt voor
luisteramateurs of voor zendamateurs
die geen contact hebben gehad tijdens
de jacht. De QSL-kaart wordt per post
direct verzonden.

WEERBALLON MET ZENDER

Het gaat erom wie het eerst het
zendertje, dat onderaan een weerballon
hangt, kan opsporen. Dat is een pittige
opgave omdat het om een vrij zwak
zendertje gaat (100 mW) dat echter
overal in de Benelux te horen is als
het eenmaal op enkele kilometers hoogte
zweeft, bevestigd aan de weerballon.
Waar de ballon neerkomt is absoluut
niet te zeggen. Ten eerste omdat er
vier verschillende oplaadplaatsen zijn
en ten tweede omdat de wind de ballon
kan meevoeren naar het hoge noorden of
diepe zuiden van ons land.

TIENDUIZENDEN ACTIEF

De ballonjacht is een wedstrijd waaraan
tienduizenden mensen actief deelnemen.
Niet zelden heeft zich daarbij file
vorming voorgedaan, zoals enkele jaren
geleden, toen duidelijk werd dat de
ballon ergens midden op de Veluwe zou
neerkomen. Met auto's, fietsen,
brommers en zelfs rennend probeerde men
als eerste bij de ballon te zijn.

De ballonvos is in principe door
iedereen te vinden die beschikt over
een (peil) ontvanger, die werkt in de
zogeheten twee-meter amateurband. Onder
het gevaarte hangt namelijk een
zendertje dat een wiebeltoontje
voortbrengt. Dat gebeurt op 145.325
MegaHertz, een frekwentie die bijv. ook
te ontvangen is met de populaire
scanners. Deze ontvangers, gekoppeld
aan een richtantenne, zijn geschikt om
de ballon op te sporen, waarbij enige
ervaring beslist van pas komt. De
speciale call voor deze gelegenheid is
als vanouds PI9NOS.

SPREKENDE BALLON GEEFT POSITIE

Wel is het zo dat men tijdens de
wedstrijd op de hoogte gehouden wordt
door talloze stations die voor de
begeleiding zijn ingeschakeld. Een
belangrijke rol is weggelegd voor de
verslaggevers van het NOS-programma
'Langs de Lijn' dat de ballonvossejacht
als een merkwaardig sportevenement
beschouwt. Vast staat echter dat de
ballon - na een geslaagde proef daarmee
twee jaar geleden - ook met een
menselijke stem zijn eigen positie zal
aanduiden. Daarvoor wordt het
wiebeltoontje op 145,375 MHz tijdelijk
onderbroken.

Om te voorkomen dat de bijzondere
meteo-sonde zoek raakt (hij is al
verschillende malen in het IJsselmeer
gedoken en de grens met Duitsland
overgewaaid) is een hele staf met
mensen bezig met de vossejacht.
Allereerst de deskundigen van het KNMI,
die adviseren omtrent de oplaat plaats
(in verband met de windrichting). Dan
de meteo-diensten van de diverse
militaire vliegvelden en ook nog de
Luchtmacht radar van Nieuw- Millingen
die in staat is gebleken een naald in
een hooiberg te vinden.

TWEE VOLGWAGENS VOOR VERSLAGGEVING

Er zijn twee volgwagens in actie,
bemand door luister- en zendamateurs,
verslaggevers van kranten en NOS-radio.
Zij beschikken over een keur van
verbindings apparatuur en staan in
directe verbinding met de centrale
commandopost in Zeist.

Onderweg zal vanuit deze wagens verslag
worden gedaan van de vorderingen van de
ballon. Dat gebeurt via het net van de
Nederlandse zendamateurs (70 cm, 2
meter en 80 meter) en uiteraard voor
iedereen neembaar op Radio 1 (747
kiloHertz - middengolf) in het
programma 'Langs de Lijn'. Het sein
voor vertrek zal namelijk na 14:00 uur
gegeven worden in dit sport programma.
De uitslag van de wedstrijd zal
vermoedelijk zondagavond in het
programma 'Met het oog op morgen' te
horen zijn of anders in ons maandag
programma op Radio 5, 1008 kHz
middengolf.

VEEL REACTIES VAN LUISTERAARS

Uit de vele reacties jaarlijks op de
wedstrijd blijkt dat de jacht op de
ballon tot de verbeelding van
honderdduizenden mensen spreekt. Zij
trekken er echter lang niet allemaal op
uit op zoek naar het gevaarte. Vele
luisteraars en zendamateurs vinden het
spannend het reilen en zeilen van de
ballon als een soort hoorspel via de
Hilversumse- en amateurzenders te
volgen. Zij blijven daarbij rustig
thuis, in tegenstelling tot degenen die
rubberboten meezeulen, en er een nat
pak voor over hebben om de ballon uit
sloten of het Flevomeer op te vissen!

UITZENDINGEN IN VOLGORDE

Woensdag 6 juni geeft Hobbyscoop zelf
een vooruitblik op de wedstrijd (Radio
1 - 19:00 uur). Zaterdagavond 9 juni
volgt 'Met het Oog op Morgen'
vermoedelijk met een voorbeschouwing
(Radio 1 & 2 - 23:00 uur) en op zondag
10 juni vanaf 14:00 uur kunt u het
verloop van de wedstrijd volgen in
'Langs de Lijn' (Radio 1). Een korte
nabeschouwing vermoedelijk ook in 'Met
het oog op morgen' (zondagavond 23:00
uur) en woensdag 13 juni in Hobbyscoop
(Radio 1 - 19:00 uur).

