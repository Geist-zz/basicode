257, maa 09 okt '89

MEER GELD NODIG VOOR NETWERKEN

Om ervoor te zorgen dat de kwaliteit
van het Nederlandse hoger onderwijs en
onderzoek er niet verder achterop raakt
ten opzichte van het buitenland, heeft
de Stichting SURF een brief geschreven
naar informateur Lubbers.

WAT IS DE STICHTING SURF?

Stichting SURF is de samenwerkings
organisatie in het hoger onderwijs en
onderzoek. Tot de doelgroep van SURF
behoren alle universiteiten,
hogescholen en onderzoekscentra en
academische ziekenhuizen. Bij deze
instellingen werken en studeren
ongeveer 400.000 mensen: docenten,
onderzoekers, studenten en
administratief personeel.

EXTRA INVESTERINGEN

Volgens SURF moet de overheid zo'n 300
miljoen gulden extra investeren in de
ontwikkeling van lokale en landelijke
computernetwerken. Deze extra
financiering komt bovenop de budgetten
die de regering reserveerde in het
kader van het SURF-plan dat in 1987 van
start ging.
Met het oog op 1992 en de toenemende
internationalisering van het hoger
onderwijs en onderzoek heeft Stichting
SURF geconstateerd dat met name de
ontwikkeling van computer- netwerken
binnen universiteiten, hogescholen en
onderzoekscentra achter is gebleven
door gebrek aan financiele middelen.

LOKALE COMPUTERNETWERKEN

Lokale computernetwerken zijn een
voorwaarde om doelmatig gebruik te
kunnen maken van o.a. SURFnet. Dit is
het landelijke netwerk voor
communicatie- en informatiediensten,
waarop alle universiteiten, een aantal
hogescholen en onderzoekscentra zijn
aangesloten. Dit netwerk stelt docenten
en onderzoekers in staat beter met
collega's in Nederland en in het
buitenland samen te werken. Op deze
wijze wordt de verspilling van geld
tegengegaan.

De verbetering van lokale netwerken is
niet het enige waarvoor SURF in haar
brief aan informateur Lubbers aandacht
vraagt. Van toenemend belang voor hoger
onderwijs en onderzoek is ook de
toegang tot elektronisch opgeslagen
informatie. Wanneer deze informatie
niet toegankelijk is via lokale
computer- netwerken of via het
landelijk netwerk SURFnet zullen veel
wetenschappers deze niet kunnen
raadplegen. Ook hierdoor wordt de
kwaliteit van hoger onderwijs en
onderzoek verzwakt.

VIRUS-PANIEK

Je kunt tegenwoordig geen blad meer
openslaan, geen radio of tv meer
aanzetten, of er wordt weer iets
bericht over enge beestjes die in
computers rondkruipen en alle
programma's dreigen aan te vreten of
zelfs op te eten.

In het regionale dagblad de Gooi- en
Eemlander van zaterdag 7 oktober j.l.
stond een leuk artikel over deze
materie, dat we u niet willen
onthouden. Het artikel werd geschreven
door Ko van Leeuwen.

EEN KLONTJE VOOR HET PAARD VAN TROJE

De paniek rond de computervirussen
DataCrime I en II, die de laatste weken
is ontstaan, heeft veel van de
aankondiging van het einde der tijden.
De dag des oordeels is nabij. Het
vergaan van de wereld.

Het klinkt alarmerend, bijna
ongelooflijk zelfs, dat op een bepaalde
datum opeens al je gegevens uit je
computer worden vermorzeld. Want daar
komt het op neer als het virus
toeslaat. Let wel: ALS, want dat hoeft
helemaal niet het geval te zijn. Maar
om de zaak nog eens extra geheimzinnig
te maken is er voor bijgelovigen het
getal dertien aan gekoppeld. En ook nog
de vrijdag.

De feiten. In het oktobernummer van het
maandblad Personal Computer Magazine
meldt PCM-medewerker Jan Terpstra dat
we er rekening mee moeten houden dat
het computervirus DataCrime I op 13
oktober 1989 alle gegevens van de harde
schijf wist, of van de diskette. Wie
DataCrime II in z'n computer heeft
laten binnensluipen is al op 12 oktober
de klos.

BEELDSPRAAK

De DataCrime virussen zijn heel gemene
computervirussen met een bijzonder
radicale uitwerking. Een computervirus
is een klein programmaatje dat zichzelf
als kopie infiltreert in een ander,
bestaand programma. Het kan ook
binnendringen op een diskette, op de
momenten dat je die in de computer
opstart. Als argeloos gebruiker merk je
daar niets van en het kan pas veel
later in werking treden. Vandaar dat
men voor zo'n programma, dat meestal
niet veel meer doet dan de boel een
beetje tijdelijk in de war schoppen, in
overdrachtelijke zin de naam 'virus'
heeft gekozen. Zo'n term spreekt aan en
heeft een waarschuwende klank.

TIJDBOM

Een virus kan zelfs een 'interne
wekker' bevatten en dan komen we op de
term 'tijdbom'. De 'tijdbom' is
eigenlijk een vinding van de
wantrouwende programmeur, die dit virus
kan inbouwen in een programma dat hij
in opdracht van bv. een bedrijf maakt.
Hij stelt, zonder dat de opdrachtgever
daar iets van merkt, de klok op een
bepaalde datum op scherp, en als de
programmeur z'n rekening voor die tijd
niet betaald gekregen heeft, kan het
geleverde programma vernietigd worden.
Zo houdt de programmeur een dekselse
vinger in de pap.

Zo'n tijdbomconstructie moet ingebouwd
zitten in DataCrime en dat verklaart
waarom het virus juist op vrijdag 13
oktober belooft toe te slaan: gewoon
omdat de maker van DataCrime de
'wekker' op die datum op scherp heeft
gesteld.

HET EINDE NABIJ?

Nu de fatale datum met rasse schreden
nadert, worden heel veel
computerbezitters steeds onrustiger.
Vooral degene die regelmatig schijfjes
van onduidelijke komaf kopieert, kan
een 'besmetting' met het gevreesde
virus hebben binnengehaald. Het
virusprobleem wordt dan ook in
belangrijke mate veroorzaakt door het
'losbandige' kopieergedrag van veel
computerbezitters. John Vanderaart, een
bekend programmeur en bovendien auteur
van een boek over computervirussen,
zegt hierover: 'Dat is een van de
grootste gevaren. Doorgekopieerde
software, kopie van kopie en maar door,
in feite ben je met inteelt bezig. Ik
zeg altijd: een gezonde schijf in een
gezonde computer. Ik zou als
PC-bezitter mijn originele dure
programma nooit uit handen geven om
door een ander te laten kopieren. Je
weet niet of die ander dat op een
besmette PC gaat inladen. Met zo'n
doorgekopieerde kopie kun je het Paard
van Troje binnenhalen. Dat is trouwens
ook de naam van een programma. Het
virus zit dus in je geheugen, maar je
ziet het niet en opeens treedt het in
werking. Dat hoeft maar EEN keer te
gebeuren en dan is het te laat. En een
virus heeft de eigenschap zich te
vermenigvuldigen in een programma dat
het herkent.'

KLAKKELOOS

Vanderaart: 'Hoe komt een virus dus in
je computer? Altijd door onachtzaam
gebruik. Bij voorbeeld het klakkeloos
programma's van Bulletin Boards
plukken. Je weet niet waar die
programma's vandaan komen, of er fouten
mee gemaakt zijn, maar ja, ze zijn
gratis. Ik vergelijk het wel eens met
de ziekte AIDS. Wie nooit aan sex doet,
zal niet zomaar met AIDS worden besmet.
Als je een virusvrije computer hebt en
je gebruikt geen illegale inferieure
kopieen, dan is de kans op een
virus-infectie minimaal.'

ANTIBIOTICA-HANDEL

In allerijl zijn er de laatste weken
'antibiotica' op diskettes aan de
man/vrouw gebracht. Ze worden ook wel
'vaccins' genoemd, om helemaal in de
sfeer van 'ziek zijn' en 'beter worden'
te blijven. Zo biedt bv. het
computerblad PCM een anti-virus floppy
aan voor de somma van f 9,50. Het gaat
dan om het programma VIRSCAN. Deze
viruskiller is geschreven door Peter
van der Landen, wetenschappelijk
medewerker aan de Erasmus Universiteit
in Rotterdam. Verder heeft de Erasmus
Universiteit nu zelf een vernieuwde en
sterk uitgebreide versie van VIRSCAN
uitgebracht. Dit programma is te koop
in de Dixons winkels. Het heet ViruTest
en het herkent 42 verschillende
virussen. Het kost 28 gulden. IBM
levert ook een viruskiller (zie
verderop in deze Beeldkrant), en die
kost 89 gulden. Het goedkoopst is de
diskette van het Platform
Computercriminaliteit (zie Beeldkrant
256 van woensdag 4 oktober j.l.), de
'crimp', die vijf gulden kost.

EPILOOG

Tot zover de samenvatting van het
krante- artikel uit de Gooi- en
Eemlander. We willen er nog aan
toevoegen dat natuurlijk ook een groot
aantal anti-virus programma's momenteel
via Bulletin Boards worden verspreid.
Maar het is zeer de vraag of het wel
verstandig is om zo'n programma binnen
te halen en te gebruiken: wie weet,
misschien zit er wel een virus in...

IBM VIRUS SCANNING TOOL

PC-virus problemen hebben de laatste
tijd ruime bekendheid gekregen en de
kans bestaat dat zij ook op MS-DOS en
PS/2 computers voorkomen. Er zijn b.v.
virussen geidentificeerd, die hun
vernietigende werk zullen gaan
verrichten op of vanaf 12 oktober a.s.
Specifieke voorbeelden hiervan van zijn
de 'DATACRIME II' en 'JERUSALEM'
virussen. Als deze virussen actief
worden, verwijderen zij geinfecteerde
programma's of zelfs alle informatie op
de vaste schijf van een PC.

IBM heeft het gevaar dat virussen voor
de MS-DOS en PS/2 computers vormen
onderkend en heeft een detectie tool
(gereedschap) ontwikkeld dat een IBM PC
of PS/2 kan onderzoeken op de
aanwezigheid van een of meerdere
bekende virussen. De 'viruskiller' die
zij hebben gemaakt kan maar liefst 29
bestaande virussen opsporen. Het
programma haalt echter niet het virus
eruit, dat moet U zelf doen.

De floppy met daarop het programma om
deze virussen op te sporen is alleen
verkrijgbaar bij geautoriseerde IBM
dealers, bovendien is het programma ook
alleen op IBM computers getest. IBM kan
niet instaan voor de goede werking op
andere MS-DOS machines. De schijf heeft
een richtprijs van f. 89,--. Mocht U
vragen hebben over deze schijf, dan
kunt U gratis bellen met de IBM
Marketing Helpdesk, telefoon: 06 -
0343.

QWERTY

Morgenavond (10 oktober) van 19.35 tot
19.59 uur kunt u op Nederland 3 kijken
naar onze collega's van het NOS
tv-programma QWERTY. In deze uitzending
aandacht voor, hoe kan het ook anders,
computervirussen. Verder: de relatie
tussen computers en de werking van de
menselijke hersenen. Tenslotte weer een
portret, deze keer van de in Nederland
wonende Amerikaan Ken Happel, die werkt
aan de ontwikkeling van redenerende
computers.

