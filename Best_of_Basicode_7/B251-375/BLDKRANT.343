343, maa 17 sep '90

SUPERGELEIDENDE TRANSISTOR

Een paar jaar geleden behoorde Prof.
dr. Horst Rogalla van de Universiteit
Twente nog tot de voorzichtige
natuurkundigen: hoge temperatuur
supergeleiding was dan wel ontdekt, het
zou nog lang, heel lang duren, voordat
de eerste toepassingen zouden komen. Nu
is Rogalla's onderzoeksgroep erin
geslaagd een supergeleidende transistor
te maken en ziet hij de eerste
elektronica op basis van hoge
temperatuur supergeleiders over een
paar jaar op de markt verschijnen.

'HOGE' TEMPERATUREN

Voor 1986 meende men dat supergeleiding
(het verdwijnen van de elektrische
weerstand) alleen kon optreden bij
extreem lage temperaturen. In dat jaar
werden enkele materialen ontdekt, die
bij hogere temperaturen al
supergeleidend werden. Die zogenaamd
hogere temperaturen liggen overigens
nog steeds ver onder nul. In de
elektronica wil men graag gebruik maken
van supergeleiding, omdat daarmee
snellere schakelingen mogelijk worden.

SCHERPE OVERGANG

Er bestaat een scherpe overgang tussen
supergeleidend en niet supergeleidend.
Niet alleen bij verhogen van de
temperatuur valt de supergeleiding
plotseling weg, ook bij toenemen van de
stroom gebeurt dat. Doordat de overgang
zo scherp is, reageert een
supergeleidend schakelelement bijzonder
snel.

SANDWICH

De transistor is het sleutelelement dat
men nodig heeft om nuttige schakelingen
te kunnen bouwen. Een transistor heeft
de vorm van een sandwich. Bij de
supergeleidende transistor is zijn de
twee lagen brood aan de buitenkant van
supergeleidend materiaal en is de
tussenliggende laag beleg van niet
supergeleidend materiaal.

OPDAMPEN EN ETSEN

Supergeleidende stoffen zijn moeilijk
te hanteren. Het zijn keramische
materialen, die brokkelig zijn. Het is
daarom moeilijk er de dunne lagen mee
te maken, waaruit de transistor moet
komen te bestaan. De opdamp techniek
voor het maken van dunne lagen heeft
men in Twente echter inmiddels
behoorlijk onder de knie. Men kon er
alleen niet rechtstreeks een transistor
mee maken. Daarvoor was nog een extra
truc nodig: tussentijds etsen.

HELLING

Er wordt begonnen met het maken van een
lagen pakket, waarvan een laag uit
supergeleidend materiaal bestaat. De
bovenste laag wordt dan voor de ene
helft bedekt met een materiaal dat
etsen voorkomt. Vervolgens wordt van
bovenaf ge-etst. Aan de grens van het
beschermde en het niet beschermde
gebied ontstaat nu een helling,
waarlangs de verschillende lagen aan
het oppervlak treden. (Het is haast
geologie!)

SCHUINE SANDWICH

De helling wordt opgedampt met een niet
supergeleidende laag en vervolgens met
een supergeleidende laag. Ergens langs
de helling hebben we nu van buiten naar
binnen de overgang supergeleidend, niet
super geleidend, supergeleidend. Onze
sandwich staat schuin. Schuin of niet,
dit is de supergeleidende transistor.
Een andere term daarvoor is overigens
Josephson junctie.

KORTOM:

             SSSSSSSSSSSSSSSSSS
         SSSSSSSS NNNNNNNNNNNNN
     SSSSSSSS NNNNNN IIIIIIIIII
SSSSSSS NNNNNNN NNNNNNNNNNNNNNN
NNNNNNNNNN SSSSSSSSSSSSSSSSSSSS
YSZ YSZ YSZ YSZ YSZ YSZ YSZ YSZ

YSZ = grondlaag lagenpakket
S = supergeleider
N = niet-supergeleider
I = isolator (bovenkant lagenpakket)
SS NN SS = transistor

MELK

De onderzoeksgroep van Rogalla is er
als eerste in geslaagd een Josephson
junctie te maken met de nieuwe
materialen die niet meer zo heel erg
gekoeld hoeven te worden om
supergeleidend te worden. De magische
grens hierbij is -196 graden Celsius.
Is een materiaal op of boven die
temperatuur supergeleidend, dan kan men
vloeibare stikstof als koelmiddel
gebruiken. Vloeibare stikstof is
goedkoop en alom beschikbaar. Een liter
vloeibare stikstof kost evenveel als
een liter melk. Eist een materiaal
diepere koeling, dan is het dure en
lastige vloeibare helium nodig.

MAGISCHE GRENS

De nieuwe materialen zijn al 15 graden
boven de magische grens supergeleidend.
Dat is dus geen probleem, maar gaat men
van die materialen iets maken, dan
wordt het kritischer. Met een enkele
transistor zitten de Twentenaren nog
aan de goede kant van de grens, met
combinaties van twee transistoren
zitten ze er helaas net onder. Omdat
met zulke transistorparen (SQUID's
genaamd) interessante dingen gedaan
kunnen worden, moet men nog wat
verbeteringen zien aan te brengen.

PLANTEN

Wat uiteindelijk de mogelijkheden
kunnen zijn, is al te zien aan de
toepassingen van helium gekoelde
supergeleiders. Een van de toepassingen
daarvan is een supersnelle
oscilloscoop, waarmee men bijvoorbeeld
het opvangen van licht in planten kan
bestuderen.

HERSENEN

Helium gekoelde SQUID's worden gebruikt
om de magnetische activiteit van de
hersenen te meten. Daarbij moet men op
ongeveer vijf centimeter van het hoofd
blijven, vanwege het enorme temperatuur
verschil. SQUID's met stikstof koeling
kunnen dichterbij komen en een meer
gedetailleerd beeld geven van de
magnetische hersen activiteit.

GALLIUM-ARSENIDE

Of supergeleidende schakelingen op
grote schaal gebruikt zullen worden,
waar snelle elektronica nodig is,
blijft een open vraag. Ook de
kamertemperatuur elektronica wordt
sneller, bijvoorbeeld door toepassing
van gallium arsenide in plaats van het
aloude silicium. Dit wordt een kwestie
van de uiteindelijke kosten.

OPTISCH

Een andere concurrent zouden optische
schakelingen kunnen zijn, waarin de rol
van elektronen is overgenomen door
licht. Dit gebied kampt echter met een
groot probleem: er bestaat geen optisch
element dat de veelzijdigheid van de
transistor heeft.

GEEN PATENT

Rogalla is niet van plan patent aan te
vragen op zijn transistor. Een patent
aanvraag zou de uitwisseling van
wetenschappelijke resultaten met andere
instituten te zeer belemmeren, vindt
hij.

ONDERNEMEND VERSUS UNIVERSITAIR

'Als de Universiteit Twente zich een
ondernemende universiteit noemt, dan is
dit een geval waar je het universitaire
van het ondernemende moet laten winnen.
Wij kunnen alleen succes hebben door te
profiteren van de resultaten van
anderen. Het is een wedstrijd van drie
instituten, de KFA Julich (Duitsland),
het IBM laboratorium in Yorktown
Heights (New York) en wij. Het ene
moment ligt de een voorop, het andere
moment de ander. Nu zijn wij het even.'
(Met dank aan Pim van Tend)

SUBSTITUUT VOOR SILICIUM IN CHIPS

Wetenschappers van de universiteit van
Berkeley in Californie denken een soort
plastic te hebben gecreeerd dat als
vervanging zou kunnen dienen voor
silicium in computer chips. De ontdekte
stof is een polymeer die door de
industrie, en in het bijzonder door de
chip bakkers, met veel belangstelling
tegemoet wordt gezien. B. Novak,
wetenschappelijk medewerker chemie,
maakte dit bekend op de conferentie van
de American Chemical Society in
Washington.

Novak vertelde dat hij de stof
toevallig ontdekte toen zijn team op
zoek was naar een afdeklaag voor chips.
Tijdens experimenten ontdekte het team
dat de gevonden stof een zeer geschikte
halfgeleider was. Blootgesteld aan
licht verandert de stof van isolator in
halfgeleider. In plaats van gehecht te
worden aan silicium kan de nieuwe stof
zelf gebruikt worden als basis voor een
nieuw circuit. Novak voorspelt dat de
stof het proces dat nu nodig is om
kleine micro circuits op silicon chips
te bevestigen zal verkleinen. (Uit:
Computable)

SNELCURSUS PC TOOLS 6

Het veelzijdige utility programma PC
Tools versie 6 is recent uitgebracht en
direkt algemeen gunstig beoordeeld in
de vakbladen. Nu is PC Tools niet
beschermd tegen kopieren, dus duiken de
schrijvers van handleidingen in het gat
op de markt om iedere niet officieel
geregistreerde gebruiker van dienst te
zijn. Het boekje 'Snelcursus PC Tools
6' uit een serie van Data Becker
Nederlands is daar een van de eerste
voorbeelden van.

Van huis uit wordt PC Tools 6 geleverd
met drie boekwerken met in totaal bijna
1000 bladzijden. Onvermijdelijk kent de
hier besproken Snelcursus met nog geen
200 pagina's dus beperkingen.
Voorbeeld: het onderdeel
Gegevensbeveiliging (PCBACKUP en
RESTORE) telt 21 bladzijden; het
origineel ca. 150. Er is wel aandacht
voor het maken van een volledige backup
van de harde schijf, maar over even
snel de laatste wijzigingen aan deze
'full backup' toevoegen (de
'incremental backup') geen woord, net
zo min als over de overige drie vormen
van backup. Ook ontbreekt een uitleg
over archive bits en als u een backup
op een tape-streamer wilt maken, wordt
u met de Snelcursus niets wijzer.
Kritiek is er ook op het feit dat het
onderwerp backup pas midden in het boek
ter sprake komt, na een verhaal over
het ordenen van de harde schijf en het
verplaatsen en het wissen (!) van
bestanden. Die volgorde klopt
natuurlijk niet.

SLORDIGHEDEN

Wat ook niet klopt, zijn sommige
instrukties. Op zeker moment raadt de
schrijver tot twee keer toe aan op 'C'
te klikken voor installeren en op 'I'
om door te gaan. Precies verkeerd om
dus en erg vervelend. Het gebruik van
de scroll balken met de muis wordt een
keer fout (blz. 23) en een keer goed
(blz. 26) beschreven. Vooral voor
beginners -en daar lijkt het boek zich
toch op te richten- moet toch ook
vermeld worden dat een wijziging in
AUTOEXEC.BAT pas werkt na opnieuw
opstarten. En wat dacht u van: 'Voordat
u een diskette kunt gebruiken voor de
opslag van gegevens, moet u die eerst
formatteren ....... Formatteren kost
tijd, ongeveer een minuut per
diskette'.

LICHTPUNTJES

Er zijn nog wel een paar slordigheidjes
te noemen, maar positief zijn de
duidelijke schermafbeeldingen met de
Engelstalige schermteksten in een apart
kader vertaald in duidelijk Nederlands.
Door de beknoptheid en de Nederlandse
taal is het boek makkelijker en
overzichtelijker dan de originele
Engelstalige handleiding. Maar verwacht
niet dat de Snelcursus volledig is; bij
lange na niet. Volgens de omslag van
het boek gaat het om het leren kennen
van de belangrijkste funkties van PC
Tools 6 en dat klopt wel. Maar al
werkend met het programma mis je toch
al gauw een degelijk naslagwerk met
goede index.

CONCLUSIE

Voor de weinig veeleisende PC Tools 6
gebruiker is dit boek heel geschikt.
Ook prima voor een eerste indruk van
wat het programma kan. Maar anderen
kunnen gezien de zeker niet te hoge
prijs beter voor het origineel kiezen.
(Met dank aan Chris van Offeren)

Nog even wat gegevens:
Titel:    Snelcursus PC Tools 6
Auteur:   Stephani
Uitgever: A.W. Bruna Uitgevers BV
Prijs:    f 29,90

