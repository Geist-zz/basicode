252, maa 25 sep '89

BOEKBESPREKINGEN

Pieter Vijlbrief, onze vaste recensent,
las weer een paar kilo boeken op
informatica- gebied voor ons door. Hier
volgt zijn verslag.

PC-ZAKBOEKJE C

door Herbert Schildt, 108 pag. in smal
formaat, uitgave Kluwer, ISBN
90-201-2252-5, prijs f 24,50.
Als men zich met de programmeertaal 'C'
bezig houdt, zowel als beginner of als
gevorderde, zal men graag over een
beknopt naslagwerkje willen beschikken
waarin een overzicht is te vinden van
de belangrijkste begrippen uit die
taal. In dit boekje treffen we korte
omschrijvingen aan van datatypen en
variabelen, functies en operatoren.
Gevolgd door een overzicht van
sleutelwoorden en preprocessor
commando's. Vervolgens is een
beschrijving opgenomen van de functies,
die zowel volgens de K&R standaard als
volgens de ANSI standaard in 'C'
behoren te zijn opgenomen, gegroepeerd
als I/O functies, string- en karakter
functies, wiskundige functies, tijd-
datum- en andere systeem functies,
dynamische geheugen toewijzing en
'diverse' functies, waaronder conversie
functies, sorteer functies en
dergelijke. Per functie wordt de
syntax, eventuele datatypes,
bijbehorende header file(s) en de
bijzonderheden besproken. Een goede
index maakt het zoeken gemakkelijk. Het
is dus een heel goed bruikbaar
zakboekje geworden voor alle
C-programmeurs.

PC-ZAKBOEKJE HARD DISK GEBRUIK

door Van Wolverton, 96 pag. in smal
formaat, uitgave Kluwer, ISBN
90-201-2237-1, prijs f 24,50.
In dit overzichtelijke zakboekje vinden
we eigenlijk alles wat de gemiddelde
gebruiker van de harde schijf moet
weten. We noemen: het formatteren en
alles wat daarbij komt kijken, het
configureren van DOS, het maken van een
RAM-disk, werken met directories en
bestanden. Natuurlijk wordt ook
uitvoerig aandacht besteed aan het zo
noodzakelijke maken van back-ups en ook
het onderhoud van de harde schijf komt
aan de orde. Alles wordt beknopt maar
duidelijk besproken. Een echt handig
naslagwerkje, geschreven door een
deskundig auteur, vol praktische tips.

HET VENTURA PUBLISHER HANDBOEK

door A. Bouius en L. Stiller, 399 pag.,
uitgave Kluwer, ISBN 90-201-2169-3,
prijs f 79.50. (Geschikt t/m versie 2.0
NL).
Vooral in de grafische industrie wordt
het besproken programma veel gebruikt
voor de opmaak van boeken en
tijdschriften. Het boek is zowel
geschikt voor de graficus als voor de
beginnende desktop publisher. Ook de
gevorderde Ventura gebruiker en de
automatiserings- deskundige zullen in
dit boek veel van hun gading vinden.
Behalve een mini- cursus 'Leer Ventura
desktop publishen in een half uur'
(sic) treffen we naast typische
Ventura- onderwerpen, zoals het werken
met stijlbladen, het inlezen van
teksten en illustraties en het omgaan
met fonts, ook algemene grafische en
esthetische aspecten van de
tekst-opmaak aan. Het boek is ruim
voorzien van scherm- afbeeldingen,
hetgeen zeer verhelderend werkt.
Uiteraard is dit boek gericht op een
beperkt publiek dat regelmatig met
Ventura moet werken. Het is echt een
'standaard werk' voor de vakman.

WERKEN MET DYNAMIC DESK

door Stephan Neumann (red.), 293 pag.,
uitgave De Muiderkring B.V., prijs f
79.--. ISBN 90 525 8008 1.
Het Dynamic Desk programma (PC) is een
softwarepakket met een aantal
toepassingen: het is een
tekstverwerker, een database, een
spreadsheet, een grafieken generator en
een bestandsbeheer programma,
uitgebracht door RadarSoft. Dit boek
vormt de zeer noodzakelijke handleiding
voor de gebruiker, samengesteld door
enthousiaste gebruikers van dit
programma onder redactie van de heer
Neumann. Het boek bevat een duidelijke
beschrijving van het gebruik van alle
onderdelen van het pakket, verhelderd
met mooie schermafbeeldingen. Een
samenvatting op een losse kaart is
bijgevoegd. Voor de nieuwe gebruikers
van dit pakket lijkt me dit boek
onmisbaar om het maximale profijt van
deze software combinatie te verkrijgen.

OS/2, EEN NIEUW PERSPECTIEF

door Dik van Baren, 419 pag., uitgave
Kluwer, prijs f 89.50. ISBN 90 201 2154
5.
In de professionele wereld staat het
Operating System/2, het nieuwe door
Microsoft en IBM ontwikkelde
besturingssysteem, nogal in de
belangstelling. Voor hen, die meer van
dit systeem willen weten is door
IBM-kenner Dik van Baren dit boek
geschreven. Het is een prima boek, dat
allerlei facetten van dit nieuwe
besturingssysteem uitgebreid belicht.
Voor de hobbyist is OS/2 echter minder
interessant dan voor de professional.

ZAKBOEKJE ELEKTRONICA-FORMULES

door Georg Nose, 237 pag., uitgave
Kluwer, prijs f 32.50. ISBN 90 201 2218
5.
Dit boek is de tweede druk van een in
1975 voor het eerst verschenen werkje.
Het is geheel bijgewerkt en aangepast
aan de nieuwe technieken. Het bevat een
grote hoeveelheid theoretische kennis,
die in de dagelijkse praktijk van
elektronici op elk niveau vaak van pas
zal komen. Een duidelijke inhoudsopgave
maakt het zoeken gemakkelijk. Als men
vaak eigen elektronische ontwerpjes
maakt, zal men veel profijt van dit
boekje kunnen hebben. De inhoud is zeer
uitgebreid en omvat vele gebieden,
zoals wiskunde, mechanica, algemene
elektrotechniek, wisselstroom,
trillingskringen, filterschakelingen,
halfgeleider-weerstanden en -dioden,
transistors, gelijkrichters,
schakelingen, meettechniek, opamps,
akoestiek, licht, kleur en
foto-elektronica, signaaloverdracht
(waaronder begrepen de communicatie
satellieten), antennes en kabels. In
een aanhangsel vindt men een overzicht
van het nieuwe internationale stelsel
van eenheden. Kortom: een nuttig
boekje, ook voor de hobbyist.

HANDLEIDING WORDPERFECT VERSIE 5.0

door Martin Land, 443 pag., uitgave Pim
Oets, prijs f 69.--. ISBN 90 72260 05
8.
Dit boek bevat een volledige
handleiding voor de nederlandstalige
versie van deze bekende tekstverwerker.
Op zeer heldere wijze worden de diverse
noodzakelijke handelingen beschreven,
verlucht met een tabel van
toetsaanslagen naast de tekst. Het boek
is overzichtelijk onderverdeeld in
hoofdstukken, waarvan de inhoud op een
duidelijke wijze in de inhoudsopgave is
opgenomen, zodat men snel kan vinden
wat men op een bepaald moment wil
weten. Een goede index achter in het
boek maakt het zoeken ook op een andere
wijze mogelijk. Tenslotte is de
installatie procedure voor deze versie
van Wordperfect uitvoerig beschreven.
Voor de vele gebruikers van dit
tekstverwerkings programma kan ik deze
handleiding ten zeerste aanbevelen.
(Met dank aan Pieter Vijlbrief)

PC MAAKT VIDEO-OPNAMEN

In Amerika is een PC op de markt
gebracht met geintegreerde
videofaciliteiten. In een netwerk kan
met deze PC niet alleen de scherminhoud
gecommuniceerd worden, maar ook de
gelaatsuitdrukking van degene die
achter het toetsenbord zit.
Teleconferencing krijgt hiermee een
nieuwe inhoud.Tijdens de conferentie
kunnen gegevensbestanden overgestuurd
worden. De nieuwe PC combineert de
overdracht van live videobeelden,
andere images en data. Toepassingen
zijn visuele communicatie en
experimenten met ISDN. Het systeem
geeft aangesloten gebruikers vier
vensters op het scherm met stilstaande
en bewegende beelden, die met de
aangesloten camera's zijn opgenomen.
Een optionele audiokaart synchroniseert
audio- en video- informatie tot EEN
gegevensstroom voor transmissie, naar
een satelliet bijvoorbeeld, zodat ook
gebruikers elders in de wereld deel
kunnen nemen aan de beeldcommunicatie.
Audio-input verloopt via een microfoon.
Het systeem heet TX 90 en is ontwikkeld
door het Duitse Telenorma. De TX 90
bestaat uit het Image 30 subsysteem,
een 10 Mhz 80286 40 Mb drive, software,
multisync monitor, kleurencamera en
naar keuze een ISDN of RS-449
interface. (Uit: PC-Nieuws)

PRAATJES VULLEN GEEN GAATJES

Sinds kort bestaat er een
computersysteem waarmee de tandarts
tijdens de behandeling vullingen van
keramisch materiaal kan vervaardigen.
Voor de patient met een door caries
gevulde tand heeft dit het voordeel dat
bij het eerste bezoek aan de tandarts
de complete vulling wordt gemaakt en
aangebracht. Een bijtafdruk is
overbodig geworden, evenals de
bewerking in een tandtechnisch
laboratorium.

Dit nieuwe computersysteem, CEREC
genaamd, werd door Siemens ontworpen in
samenwerking met de universiteit van
Zurich. Een nieuw optisch procede
vervangt de gebruikelijke
'afdrukmethode'. De CEREC mond-camera
maakt in een fractie van een seconde
een driedimensionale afbeelding van de
preparatie. Aan de hand van deze
optische afdruk ontwerpt de computer op
het beeldscherm een vulling. Een geheel
automatische slijpmachine met diamant-
slijpschijf vervaardigt daarna in
enkele minuten een pasklare vulling,
die met composiet kan worden vastgezet.
Het CEREC- systeem bestaat uit een
beeldscherm, een camera en een geheel
geintegreerde, door water aangedreven,
elektronische slijpmachine. Het water
voor de aandrijving van de slijpschijf
en de koeling bevindt zich in een
kringloop systeem, waardoor het
apparaat onafhankelijk van de
waterleiding kan werken. (Uit:
Notities)

DATABANK OPSPORING

Met het oog op het wegvallen van de
grenscontroles gaan de Beneluxlanden,
West- Duitsland en Frankrijk een
gezamenlijk Centraal Schengen
Informatie Systeem (CSIS) ontwikkelen.
Dit informatie systeem stelt de vijf
landen in staat personen op te sporen
die in een van de andere landen worden
gezocht. In de afzonderlijke landen
komen Nationale Schengen Informatie
Systemen (NSIS) die het centrale
systeem van gegevens moeten voorzien.
Vorming van een centrale databank is
noodzakelijk voor de uitvoering van het
Akkoord van Schengen, waarbij de vijf
landen, vooruitlopend op het wegvallen
van de binnengrenzen in de hele EG,
besloten tot een vrij grensverkeer van
personen. Bij deze in 1985 gesloten
overeenkomst werd afgesproken dat de
grenscontroles worden opgeheven zodra
de databanken met opsporings gegevens
klaar zijn. Naar verwachting zal het
nog zeker anderhalf jaar duren voordat
de nieuwe systemen draaien. Het NSIS is
overigens voor zijn informatie
aangewezen op het Politie Opsporings
register. (Uit: Computable)

