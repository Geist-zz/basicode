371, maa 31 dec '90

RUIMTEREIS TE WINNEN

Zo'n twee weken terug maakte een
PR-bureau bekend dat een Amerikaans
bedrijf een contract had afgesloten met
het Russische ruimtevaart bureau
Glavkosmos, om een Amerikaan mee te
laten vliegen met een Russisch Sojoez
ruimteschip. Nadere gegevens zouden nog
volgen. Dinsdag organiseerde het
betreffende bedrijf een
persconferentie, waarop werd meegedeeld
dat men een lotnummer kon bemachtigen
door een telefoonnummer te draaien, a
$2,99 per minuut. Dit nummer was na de
persconferentie prompt overbelast.

Het bedrijf in kwestie blijkt een
reisbureau te zijn, Space Travel
Services, dat op deze manier meer
bekendheid wil krijgen. Dat schijnt
gelukt te zijn, want naar verluidt
hebben al miljoenen mensen gebeld met
het betaal- telefoonnummer. Men kan nog
tot 31 december 1991 bellen, daarna zal
een prijswinnaar worden uitgeloot. Deze
winnaar zal een reis van een week maken
naar het Russische ruimtestation Mir.

Om de financiering rond te krijgen moet
er meer dan 4 miljoen keer gebeld
worden. Space Travel Services zal meer
dan 12 miljoen dollar moeten betalen
voor de reis en de eraan voorafgaande
kosmonauten opleiding. Het is overigens
nog de vraag of de winnaar door de
strenge keuring heen komt...

In tegenstelling tot eerdere berichten
in de media is dit niet de eerste keer
dat er een Amerikaan in een Russisch
ruimteschip zal vliegen! In 1975 vond
het Apollo Sojoez Test Project (ASTP)
plaats, waarbij een Amerikaans en een
Russisch ruimteschip koppelden in een
baan om de Aarde. Hierbij werd ook,
voor korte tijd, een gedeelte van de
beide bemanningen uitgewisseld. Wel zal
het de eerste keer zijn dat een
Amerikaan gelanceerd wordt met een
Russische raket.

Het is in ieder geval zo dat deze
wedstrijd komt als een tegenvaller voor
de Amerikaanse NASA, die al vele
maanden aan het onderhandelen is over
een 'ruil', waarbij een VS-astronaut in
een Sojoez naar de Mir zal vliegen voor
een week, en een Sovjet kosmonaut een
vlucht aan boord van de shuttle zal
maken. De commercie heeft weer eens een
overwinning behaald op de
bureaucratie... (aldus Yvo Krijgsman)

BRON VAN ANTIMATERIE ONTDEKT

Een Franse telescoop voor gammastraling
aan boord van een Russische kunstmaan
heeft een bron van antimaterie ontdekt
dicht bij de kern van het
melkwegstelsel. Dat heeft de Russische
astronoom Rashid Sunjaev, van het
instituut voor ruimte-onderzoek in
Moskou, bekend gemaakt tijdens een
internationale bijeenkomst van
kosmologen en deeltjesfysici in
Brighton (Engeland). De antimaterie
wordt volgens Sunjaev hoogst
waarschijnlijk geproduceerd in een
zwart gat. Het bestaan van antimaterie
is bekend sinds de jaren dertig.

TEGENPOLEN

Antideeltjes zijn in vrijwel elk
opzicht gelijk aan gewone deeltjes,
alleen hebben ze een tegenovergestelde
elektrische lading. Zo heeft een
(negatief geladen) elektron een
antideeltje dat precies dezelfde
eigenschappen heeft, maar dat positief
is geladen. Dit anti-elektron wordt
meestal een positron genoemd. In de
natuur komt antimaterie vrijwel niet
voor, maar in een deeltjes versneller
kan het tegenwoordig vrij eenvoudig
geproduceerd worden. Uit zeer
energierijke straling kunnen spontaan
paren van deeltjes en bijbehorende
antideeltjes ontstaan. Energie wordt
daarbij omgezet in materie volgens
Einstein's beroemde formule E=mc2. Maar
wanneer een deeltje in botsing komt met
zijn antideeltje, gebeurt het
omgekeerde: de deeltjes annihileren
(vernietigen) elkaar, en hun materie
wordt volledig omgezet in energie.
Gebeurt dat met elektronen en
positronen, dan wordt er straling met
een zeer specifieke golflengte
geproduceerd.

STRALINGSBRON

Volgens Sunjaev werd precies deze
straling gemeten door de Franse Sigma
telescoop aan boord van de Russische
Granat kunstmaan. Eerdere Amerikaanse
waarnemingen hadden de straling ook al
ontdekt, maar konden de bron ervan niet
vastleggen. De Amerikaanse instrumenten
werkten in zekere zin als 'belichtings
meters': de richting waaruit de
straling kwam kon slechts heel ruw
worden bepaald. De Frans-Russische
telescoop werkt daarentegen als een
echte camera, waarmee de bron van de
straling exact kon worden vastgelegd.

ZWART GAT

Het gaat om een bron van rontgen
straling die zich zeer dicht bij de
kern van het melkweg stelsel bevindt.
Het object lijkt in elk opzicht op de
bekende rontgenbron Cygnus-X1, waarvan
algemeen wordt aangenomen dat hij een
zwart gat herbergt. Sunjaev denkt dat
de elektronen en de positronen spontaan
ontstaan in het zeer hete gas dat zich
in een platte schijf rondom het zwarte
gat bevindt. Bij de wederzijdse
annihilatie van materie en antimaterie
wordt dan de karakteristieke straling
geproduceerd.
De Russische waarnemingen hebben voor
het eerst duidelijk aangetoond dat de
antimaterie- straling niet afkomstig is
uit de kern van het melkweg stelsel
zelf. Volgens veel sterrenkundigen
bevindt zich in die kern ook een zwart
gat, dat overigens veel groter en
zwaarder moet zijn. (Uit: de
Volkskrant)

TREURIGE FREQUENTIELIJST

Zojuist is bij uitgeverij De
Muiderkring in Weesp het boek 'The
World's Radio Broadcasting Stations'
van C J Both verschenen. Op 223
pagina's leidt deze meertalige
frequentiegids u rond door de wereld
van lange-, midden- en kortegolf, FM en
TV. Na beknopte inleidingen in het
Engels, Duits, Nederlands, Spaans en
Italiaans worden de verschillende
frequentie bereiken in afzonderlijke
hoofdstukken behandeld. Dat de pagina's
over lange- en middengolf enkele
onnauwkeurigheden bevatten, doet aan de
bruikbaarheid van dit hoofdstuk
nauwelijks iets af. Geen enkel
frequentieboek kan immers aan de eis
van perfectie voldoen. Jammer is wel,
dat de lijst met stations in de
voormalige DDR niet is aangepast aan de
actuele situatie. Waarschijnlijk lag
het boek ten tijde van de Duitse
hereniging al bij de binder. Bij het
doorbladeren lijken de hoofdstukken
over FM en TV gelukkig goed verzorgd.
De genomen steekproeven brachten geen
grove fouten aan het licht.

KORTEGOLF STATIONS

Slechter is het gesteld met het
hoofdstuk over kortegolf stations, dat
de toets der kritiek op geen enkel punt
kan doorstaan. We worden er eerlijk
gezegd een beetje treurig van. Al bij
het vluchtig doorbladeren blijkt, dat
de auteur hier fout op fout maakt. Zo
heeft Radio Australia al jaren geen
aparte Europese dienst meer, luistert
de internationale dienst van de
Oostenrijkse ORF naar de naam Radio
Austria International, en noemt de
wereldomroep van de RTBF zich Radio 4
Internationale. Toegegeven, onjuiste
benamingen van stations en programma
diensten zijn vervelend, maar niet
onoverkomelijk. Erger is het dat
bijvoorbeeld ook belangrijke
frequenties zijn weggelaten en foutieve
zenderlokaties worden opgegeven. Van de
meeste kortegolf stations worden
slechts enkele van de gebruikte
frequenties genoemd. Bij de keuze
daarvan lijkt willekeur het voornaamste
criterium te zijn geweest, wat voor een
frequentiegids in deze opzet eigenlijk
onaanvaardbaar is. Ten onrechte zijn
daarbij ook alle uitzendtijden
weggelaten.

VEEL BLUNDERS

Een kleine (en helaas zeer onvolledige)
bloemlezing van de fouten en blunders
die in het hoofdstuk over kortegolf
worden gemaakt: op 3985 kHz relayeert
de Zwitserse wereldomroep in de
avonduren het programma van Radio
Beijing. Deze uitzending komt dus niet
van een zenderpark in de Chinese Volks
Republiek, zoals Both's gids tot twee
keer toe claimt. Bij Radio France
Internationale zijn niet alleen veel
frequenties weggelaten, maar is ook het
grote zenderpark in Issoudun geheel van
de kaart geveegd. De in Nederland zeer
goed te ontvangen Engelstalige
frequentie 13655 kHz van Radio Jordan
uit Amman wordt ten onrechte niet
genoemd. Dat het Maltese station Radio
Mediterranean (in het boek verbasterd
tot Radio Mediterran) al in januari
1990 haar uitzendingen heeft gestaakt,
is de auteur kennelijk ontgaan. Dit
station zond overigens uit via de
relay-zenders van de Deutsche Welle, en
niet vanaf het oude middengolf station
Delimara, zoals vermeld. Verder wordt
het bekende zenderpark bij de Gabonese
plaats Moyabi ten onrechte gesitueerd
in Franceville, en wist de auteur
kennelijk niet dat het station KYOI op
de Noordelijke Marianen al enige tijd
KHBI heet. De frequenties die bij deze
zender worden genoemd zijn eveneens
oudbakken. Ronduit curieus is de opgave
onder Sierra Leone. Het regerings
station SLBS heet in de gids ineens
Moslems of Africa en heeft een
postadres in Kuwayt. Het sterke
Amerikaanse station WWCR, dat elke
middag en avond op 15690 kHz is te
beluisteren, komt niet in het boek
voor. KCBI daarentegen wel, terwijl dit
station al jaren niet meer uitzendt. En
zo kunnen we nog een hele tijd
doorgaan.

CONCLUSIE

Wie geen belangstelling heeft voor de
kortegolf, zal wellicht nog plezier aan
dit boek beleven. De vele kortegolf
fans kunnen deze uitgave (prijs:
f39,50) maar beter in de boekhandel
laten liggen. Volgens de wervende
omslagtekst is het boek een 'gids en
snelwijzer in het ether wonderland'.
Het tegendeel is waar. Wie Both's gids
gebruikt op zijn speurtocht door het
kortegolf bereik, wordt al snel op een
dwaalspoor gezet, en raakt hopeloos
verdwaald in ether wonderland. (met
dank aan Michiel Schaay)

1991

Dit is de laatste Beeldkrant van 1990.
Volgend jaar zijn we er weer, met als
vanouds veel nieuws op het gebied van
wetenschap en techniek, informatica en
(tele)communicatie, ruimtevaart,
luister- en zendamateurisme, etc.

De medewerkers van NOS Scoop wensen u
een zeer voorspoedig en vooral gezond
1991! Tot dan.

