341, maa 10 sep '90

TURBO PASCAL HANDBOEK

Eindredactie: B. van Duuren, Uitgave
WEKA, ISBN 90-70829-15-0, losbladig,
prijs f 99,00 voor het Basiswerk en f
35,00 - f 55,00 per aanvulling (er zijn
er nu 12).
Dit zeer dure maar ook erg uitgebreide
werk is gevat in een aantal ordners
waarin men de losbladige afleveringen
kan opbergen. Het begint met het
zogenaamde 'Basiswerk', een erg
incomplete cursus in (Turbo)Pascal
(versie 4), voor de prijs van f99. Het
kan compleet gemaakt worden door de
'aanvullingen', die bij abonnement op 8
of meer daarvan f35 per stuk kosten,
bij een geringer aantal zijn ze
duurder. Aanvulling 12 geeft pas
aanwijzingen voor TurboPascal V 5 en V
5.5. Ook de listings zijn op diskettes
verkrijgbaar, uiteraard niet gratis. De
onderwerpen worden uitvoerig behandeld.
Men vindt er dingen in die men niet zo
gauw in de overige literatuur zal
terugvinden. Zo zag ik o.a. een
uitvoerig gedocumenteerde universele
invoerroutine en een uitvoerroutine
voor het printen van tekst in kolommen.
Voor zover we uit het basiswerk konden
beoordelen (meer kregen we niet ter
recensie toegestuurd), lijkt me dit
cursusboek alleen aan te bevelen voor
de echte 'Pascal-Fan', die zijn kennis
wil verrijken. De gewone hobbyist, die
iets van Pascal wil te weten komen, is
beter af met de in vorige Beeldkranten
besproken boeken.

SUCCESVOL PROGRAMMEREN IN C

op IBM PC's e.d. Een vertaling
(waarvan?) en ook uitgegeven door WEKA.
Evenals het Turbo Pascal Handboek
verkrijgbaar als losbladig werk met
aanvullingen, zelfde prijsklasse. ISBN
90-70829-16-9.
Deze uitgave zou als voordeel hebben
dat men er een 'Instructie C-Compiler'
op diskette bij krijgt. Deze compiler
is zelfs voor een beginner te beperkt.
Overigens kan natuurlijk elke andere
goede C compiler worden gebruikt. De
bijgeleverde compiler is meer als
voorbeeld bedoeld om de belangstellende
programmeurs inzicht te doen krijgen in
de werking van een compiler. Bovendien
kan hij zichzelf compileren vanuit de
bijgeleverde broncode. Ook van deze
uitgave konden we alleen het
'basiswerk' beoordelen. De opzet lijkt
niet onaardig. Jammer dat een handige
index ontbreekt. De prijs is weer
uitzonderlijk hoog. Voor de hobbyist
zijn er ook goede standaardwerken over
het programmeren in C te koop voor een
fractie van de prijs die men voor dit
losbladig geheel moet neertellen. Het
doet vreemd aan in dit soort boeken een
uitgebreide copyright clausule aan te
treffen, waarbij 'niets uit deze
uitgave (mag) worden verveelvoudigd
en/of openbaar gemaakt door middel van
druk, fotokopie, microfilm, SOFTWARE,
of op welke manier dan ook, zonder
voorafgaande schriftelijke toestemming
van' (de uitgever). Hoe moet het dan,
als men het geleerde in praktijk wil
brengen en daarbij dus delen uit het
boek in zijn programma's wil overnemen?
Dat zal een drukke correspondentie
opleveren, welke toch wel niet zo
bedoeld zal zijn.

TURBO PASCAL TOEPASSINGEN

door Pim Philipse, 216 pagina's
inclusief index, uitgave Kluwer, ISBN
90-201-2379-3, prijs f 39,50.
Dit boek laat zien dat met de nieuwere
Turbo Pascal compilers ook grotere
programma's als DOS-Shells en
teksverwerkers e.d. zijn te
programmeren. Ook wordt ruim aandacht
geschonken aan de in versie 5.5
aanwezige mogelijkheid tot object
gericht programmeren (OOP). Men moet
het boek intensief doorwerken en zal
daarbij dan zijn kennis van Pascal
aanzienlijk verrijken. Het is niet
geschikt voor beginners, maar een
enigszins gevorderde Pascal programmeur
zal er zijn voordeel mee kunnen doen.

DESKTOP PUBLISHING MET W.P. 5

door Frank Peetoom, 243 pag., ISBN
90-201- 2253-3, uitgave Kluwer, prijs f
54,50.
Nog niet zo lang geleden moest men voor
een goede presentatie van tekst gebruik
maken van uitgebreide DTP pakketten.
Vanaf versie 5 van WordPerfect is
echter met behulp van deze
tekstverwerker ook al veel mogelijk om
een tekst wat betreft opmaak en
vormgeving een goede indruk te laten
maken. Hoe men dit moet doen kan men
uit dit boek leren. Veel voorbeelden en
schermafbeeldingen maken een en ander
duidelijk. Voor mensen, die alles uit
hun WP5 willen halen, een aanrader.

ZAKBOEKJE DATACOMMUNICATIE

Samengesteld door de N.V. Philips'
Gloeilampen fabrieken, 103 pag.,
uitgave Kluwer, ISBN 90-201-2303-3,
prijs f 24,50.
De bedoeling van dit boekje is om hen
die bekend zijn met elementaire
datacommunicatie van een naslagwerkje
te voorzien. Door de eenvoudige opzet
zullen degenen die een dieper inzicht
nodig hebben ook andere bronnen moeten
bestuderen. Wat de inhoud betreft, men
vindt er een overzicht in van
begrippen, die in de datacommunicatie
worden gehanteerd, voorzien van een
zeer beknopte toelichting. In de
'verklarende woordenlijst' zal men
vergeefs naar de betekenis van een
nul-modem zoeken, maar in hoofdstuk 4
(Interfaces) worden de schakelingen
voor zowel een asynchrone als een
synchrone nul-modem gegeven. Ergens
onder de CCIT aanbevelingen vinden we
voor V.23: '600/1200 baud modem
gestandaardiseerd voor gebruik in het
openbaar geschakelde telefoonnetwerk',
terwijl het gangbare V.23 modem met de
snelheden 1200 en 75 baud werkt. Het
boekje is voor het snel opzoeken van
half vergeten zaken zeer goed
bruikbaar, maar voor iemand die als
leek kennis wil opdoen van
datacommunicatie is het niet geschikt.

PC-ZAKBOEKJE dBASE IV

door John Viescas, 267 pag., uitgave
Kluwer, ISBN 90-201-2369-6, prijs f
24,50.
Dit werkje is speciaal bedoeld voor
dBase IV programmeurs en de gevorderde
dBase IV gebruikers. Het boekje bestaat
uit drie delen: dBase IV commando's,
dBase IV functies en SQL- commando's,
die alfabetisch zijn gerangschikt en
van een toelichting zijn voorzien. Het
bevat verder elf appendices met korte
overzichten van o.a. commando's en
functies die niet worden ondersteund in
SQL-modus, commando's die niet worden
ondersteund in door de gebruiker
gedefinieerde functies, definitie van
optionele parameters, datatypes,
bestands types en bestandsnaam
extensies, waarden van Inkey(),
Lastkey() en Readkey(), enz. Een handig
naslagwerkje voor hen die al met dBase
IV uit de voeten kunnen en zich snel
even willen herorienteren.

WERKEN MET WORD (Versie 4)

Gids voor Microsoft Word op de Apple
Macintosh door Chris Kinata en Gordon
McComb, 565 pag., uitgave Kluwer, prijs
f92,50, ISBN 90-201- 2298-3.
Oorspronkelijke titel: 'Working with
Word', uitgegeven bij Microsoft Press.
Het boek bevat een uitgebreide
handleiding om te leren omgaan met dit
bekende tekstverwerkings programma.
Veel schermbeeld reproducties maken een
en ander zeer duidelijk. De tekst is
uitstekend verzorgd. Alle mogelijkheden
van 'Word' komen aan de orde. Mensen
die alles uit dit tekstverwerkings
programma willen halen wat erin zit,
vinden in dit boek een zeer goede
Nederlandse handleiding.

NORTON COMMANDER (Versie 2.1 en 3.0)

Referentiegids, door Schepers en
Zoller, 144 pag., uitgave Data Becker
(Nederlandse vertaling), prijs f32,50,
ISBN 90-229-3715-1.
Deze gids is eigenlijk een aanvulling
op de gids Norton Utilities 4.5, maar
kan ook zeer goed zelfstandig gebruikt
worden. De Norton Commander is een
soort desktop programma, waarin alle
bewerkingen, die met de Norton
Utilities mogelijk zijn, in een
programma zijn samengevoegd. Met deze
gids, waarin ook de installatie
procedure duidelijk wordt beschreven,
zal de soms wat complex lijkende
structuur een ieder duidelijk worden.
Het bevat ook een compleet overzicht
van de commando's die mogelijk zijn.
Veel schermbeeld plaatjes
verduidelijken het behandelde.

HANDBOEK LASERPRINTEN

door Louis A.E. Godschalk, 406 pag.,
uitgave Bruna, prijs f59,90, ISBN
90-229-7880-X.
Dit boek voorziet in een behoefte. Het
geeft uitvoerige informatie over zowel
de positieve als de negatieve kanten
van de laserprinter. De positieve zaken
zijn bekend, zoals het mooie
letterschrift en de vele lettersoorten,
waaruit men kan kiezen. Minder positief
kan worden gesproken over de complexe
opbouw van het apparaat en de vrij
moeilijke bediening daarvan. Ook de
programmering van een laserprinter
vergt de nodige aandacht. Uit de inhoud
lichten wij: opbouw en functioneren van
de printer, interfaces, serieel en
parallel, kosten van aanschaf en
gebruik, onderhoud (zowel door de
gebruiker als uitbesteed), programmeren
van de laserprinter in PCL, het gebruik
van de verschillende fonts, PCL-
macro's, enz. Het boek is toegespitst
op de printers van Hewlett-Packard, het
geeft een uitvoerig verslag van de
bevindingen die met deze printers zijn
opgedaan. Het verschijnen van deze
handleiding in de Nederlandse taal zal
velen welkom zijn.

PC VRAAGBAAK: LOTUS 1-2-3

door Laurent Burlot, 82 pag., uitgave
Kluwer, prijs f14,90, ISBN
90-201-2386-6.
Dit is het eerste deeltje dat wij
bespreken van de nieuwe reeks van
Kluwer (PC Vraagbaak), een erg
voordelige serie compacte naslag
werkjes. Zij kunnen dienen om snel uit
de voeten te kunnen met een voor de
gebruiker nieuw programma, maar ook als
geheugensteuntje tijdens het gebruik.
Het is erg goed bruikbaar in de kantoor
omgeving. In deze serie worden niet
alle mogelijkheden van de besproken
programma's doorgenomen, maar juist
dat, wat nodig is om de meest
voorkomende handelingen te verrichten.
Daarmee wordt voorkomen dat men door de
bomen het bos niet meer ziet, zodat men
in een korte tijd met het programma aan
de slag kan. Dit deel gaat over het
bekende spreadsheet/ database programma
Lotus 1-2-3, dat tevens over grafische
mogelijkheden beschikt. Het wordt zowel
in de zakelijke als in de prive-sfeer
gebruikt om begrotingen op te stellen,
prognoses te maken, hypotheken te
berekenen, financiele analyses uit te
voeren, enz. Voor mensen, die met dit
programma moeten werken, een heel
prettig boekje.

PC VRAAGBAAK: WORDPERFECT 4.2

door Mireille Franchi, 87 pag., uitgave
Kluwer, prijs f14,90, ISBN
90-201-2385-8.
In dit boekje wordt de uitgebreide
tekstverwerker WordPerfect op een
praktische wijze besproken. Een
aanrader voor hen, die in hun
werkomgeving met dit programma worden
geconfronteerd en graag een referentie
gidsje bij de hand willen hebben. Er
staat meer dan voldoende in voor de
dagelijkse omgang met WP.

PC VRAAGBAAK: dBASE III PLUS

door Avri Rosenberg, 81 pag., uitgave
Kluwer, prijs f14,90, ISBN
90-201-2387-4.
Zoals bekend, is dBASE een standaard
voor het opzetten van een database. Ook
hier geldt weer, dat als men voor het
eerst met dit programma in aanraking
komt, men niet goed weet, hoe ermee om
te gaan. In kort bestek staat in dit
boek alles, wat men in de dagelijkse
praktijk nodig heeft. Wil men verder,
dan zijn er altijd nog de handboeken,
maar om snel te kunnen beginnen is dit
boekje meer dan voldoende.

PC VRAAGBAAK: MS-DOS 3.0 t/m 3.3

door Philippe Moreau, 53 pag., uitgave
Kluwer, prijs f14,90, ISBN
90-201-2383-1.
Vrijwel elke PC gebruiker moet wel eens
wat 'in DOS doen'. De voor de
dagelijkse praktijk noodzakelijke
kennis kan men ruimschoots uit dit
boekje opdoen. Vooral om naderhand het
geheugen op te frissen is het zeer
geschikt. Door het handige formaat zijn
deze Vraagbaak boekjes makkelijk in het
gebruik. (Aldus onze recensent Pieter
Vijlbrief)

