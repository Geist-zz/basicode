311, maa 23 apr '90

REDEN UITSTEL LANCERING MODULE-T

In het radioverkeer van donderdag 19
apr. 1990 (laatste doorgang in oml.
23894) liet Solovyov weten dat er
problemen waren die de gehele planning
ongunstig konden beinvloeden. Hij
noemde als voornaamste probleem de
besturing van het MIR complex. Dit
bevestigde dus dat er ernstige
problemen waren met het nieuwe computer
systeem dat met door sterredetectoren
vastgestelde coordinaten de gyrodina's
moest besturen voor de gewenste
standregelingen. Tijdens geen enkele
doorgang op 19 apr. werden
sterrecoordinaten opgegeven. Solovyov
sprak van 'problemen met de besturing'.
In de afgelopen weken was het niet goed
werken van dit systeem herhaaldelijk
naar voren gekomen. Het kon dus niet
uitblijven, of vroeg of laat moest uit
Moskou opheldering komen.

LANCERING NU VASTGESTELD OP 1 JUNI

Als reden werd opgegeven: 'problemen
met het juist instellen van computer
systemen.' Het systeem, met de
mogelijkheid van 200.000 bewerkingen
per seconde, blijkt toch niet geheel te
voldoen, gezien de zoveel
(verschillende) objecten die met het
MIR station moeten koppelen. Het
instellen van de computer om al deze
operaties goed aan te kunnen bleek
moeilijker dan was verwacht.

SALYUT-7

Dit onbemande station draait nog steeds
rond, maar mist momenteel de
mogelijkheid om in een hogere baan te
worden gebracht. Inmiddels is Sal-7
geleidelijk in een lagere baan gekomen
(ap/per 409/391KM), dus ongeveer net zo
hoog als MIR (MIR heeft nu ap/per:
404/372KM). TsUP heeft alweer aandacht
besteed aan de Salyut-7 (sprake was van
verbindings sessies). Zonder speciale
maatregelen zal het station binnen
afzienbare tijd in de atmosfeer
verbranden. Ook de stand van de Sal-7
is niet stabiel. Het station tuimelt en
dit versnelt de 'drag' (afremming) en
dus snellere daling.
Chris v.d. Berg, NL-9165/A-UK3202

SOFTWARE VERKEERSTOREN NIET OP TIJD

De nieuwe verkeerstoren van Schiphol
zal op 1 april 1991 nog niet in gebruik
kunnen worden genomen. Hoewel de toren
tegen die tijd bouwkundig gereed zal
zijn en de verkeers leiding over de
allermodernste apparatuur zal
beschikken, moet er minstens nog een
half jaar 'via' de oude toren worden
gewerkt.

De vertraging is een gevolg van het
feit dat bij het ontwikkelen van de
software voor de geavanceerde computer
apparatuur grote problemen zijn
ontstaan. Het bedrijf Holland Signaal
levert de computer apparatuur (ter
waarde van twintig miljoen gulden) en
de software. Het ontwikkelen van de
programmatuur is echter uitbesteed aan
een aantal andere bedrijven. Nu al
staat vast dat die er niet in zullen
slagen de benodigde software op tijd
gereed te hebben.

NOODVOORZIENINGEN

Zo lang er geen software voor handen
is, kan de apparatuur in de nieuwe
verkeerstoren niet worden gebruikt.
Daarom worden nu reeds voorzieningen
getroffen om straks vanuit de nieuwe
toren tijdelijk met de apparatuur in de
oude verkeerstoren te werken. Ook de
definitieve financiering van de nieuwe
verkeerstoren is niet rond. De
Luchthaven Schiphol heeft de benodigde
51 miljoen aan bouwkosten
voorgeschoten. Het is echter de
bedoeling dat de Rijks Luchtvaart
Dienst uiteindelijk voor de kosten
opdraait. Dat betekent dat de post op
de Rijks begroting moet worden
opgenomen en dat kan nog wel enkele
jaren duren.

Vermoedelijk zal daarom de
Luchtverkeers beveilinging - nu nog
onderdeel van de RLD, maar straks een
zelfstandige organisatie - de toren
gaan leasen van een institutionele
belegger. De toren wordt in ieder geval
op 1 mei door de luchthaven juridisch
overgedragen aan de Rijks Luchtvaart
Dienst. (Uit: Haarlems Dagblad)

JAPANNERS TESTEN NIEUWE BATTERIJ

De Japanse concerns Isuzu en Fuji
leggen de laatste hand aan een nieuwe
generatie batterijen die in 10 seconden
weer opgeladen kunnen worden en 20 keer
zoveel kracht leveren als een normale
batterij van hetzelfde gewicht.

De batterij, waarvan al een 1,2 volt
exemplaar in de vorm van een munt is
ontwikkeld, gebruikt actieve koolstof
en verdunde zwavelzuur. Daardoor is hij
milieuvriendelijker dan de nu veel
gebruikte kwikhoudende soort.

De batterij zal over een jaar of twee
op de markt komen. Er zullen diverse
typen gefabriceerd worden, voor zowel
huishoudelijk gebruik als in auto's.
(Uit: NOS Teletekst).

NOS-BESTUUR VOOR 24 UUR TELETEKST

Het NOS-bestuur heeft ingestemd met een
voorstel van het dagelijks bestuur om
Teletekst 24 uur per dag uit te zenden.
Aan de minister van WVC wordt gevraagd
om de benodigde financiele middelen
voor uitbreiding ter beschikking te
stellen.

Uit een onderzoek van de NOS was eerder
al gebleken dat ruim een derde van de
Teletekst kijkers nacht- uitzendingen
wil. Door de nacht- uitzending kan de
verkeers- en weers- informatie het
klokje rond worden gevolgd. Ook andere
informatie (bv. financieel) zal worden
bijgehouden. (Uit: NOS Teletekst)

NETHART BULLETIN BOARD

Het Bulletin Board van de Nederlandse
Hartstichting NETHART is voor iedereen
bereikbaar. Het bevat een flinke
hoeveelheid informatie over hart- en
vaatziekten: over de oorzaken, hoe ze
behandeld kunnen worden en hoe ze te
voorkomen zijn. Er zijn tips voor
gezonde voeding, vermageren, gezonde
lichaams beweging, hoe van het roken af
te komen, alcohol en hart- en
vaatziekten, enz.

SPECIFIEKE RUBRIEKEN

Er komen ook specifieke rubrieken voor
hypertensie patienten, dragers van
pacemakers en patienten met
kunstkleppen. Ook zijn er rubrieken met
software die kan worden gedownload.
Allemaal erg interessant, zowel voor
werkers in de gezondheidszorg als voor
een ieder die met hart- en vaatziekten
te maken heeft, zelf of in zijn/haar
omgeving.

DE BEDOELING VAN NETHART

Waarom dit speciale Bulletin Board? Om
een ieder die iets over gezondheid en
ziekten van hart en bloedvaten wil
vragen (of zeggen) in de gelegenheid te
stellen dit op eenvoudige wijze te
doen. Schrijf uw vraag of antwoord kort
en bondig. Op tikfouten wordt niet
gelet, wel op redelijk fatsoenlijke
taal. De deelnemers maken geen
aanspraak op auteurs rechten.
Verscheidene deskundigen trachten de
vragen zo goed mogelijk te
beantwoorden.

NETHART IS GRATIS

Er zijn, behalve de gewone
telefoonkosten, geen andere
vergoedingen verschuldigd. Dus,
modembezitters, wat let u het eens te
proberen? NETHART is gevestigd te
Utrecht en bereikbaar onder nummer
030-332930 op 300/300, 1200/1200 of
2400/2400 baud, 8 databits, no parity,
1 stopbit, dus net zoals bij FIDO.

INLOG-PROCEDURE

Bij het eerste contact met NETHART
wordt gevraagd naar voornaam,
achternaam en woonplaats en daarna moet
een wachtwoord worden opgegeven. Dan
heeft men toegang. Met V van (V)erder
krijgt men het menu te zien en vandaar
wijst het de weg vanzelf. Met S van
(S)top kan men een bepaalde procedure,
b.v. het lezen van berichten
beeindigen. Uitloggen gaat met E van
(E)inde. Allemaal erg logisch.

HANDLEIDING

Voor hen die graag willen deelnemen aan
NETHART maar die daarbij behoefte
hebben aan wat hulp bij het omgaan met
al die apparatuur en programma's stelt
NETHART een duidelijke handleiding ter
beschikking, die aangevraagd kan worden
bij:
De Nederlandse Hartstichting,
Sophialaan 10,
2514 JR Den Haag.

DELFTS BLAUW

Het zal nog wel enige tijd duren
voordat het Videotex Nederland systeem
zodanig is uitgebreid, dat de
gebruikers zich bij het inloggen in het
systeem kunnen identificeren.
Achterliggende gedachte is dat de
informatie leveranciers van de diensten
(16) met de huidige structuur (max.
37,5 ct/min) te weinig kunnen
verdienen, mede omdat een aanzienlijk
deel bij de ptt 'achterblijft'.

Dat was ongeveer de strekking van het
artikel over de nieuwe tariefstructuur
die VTN wil gaan opzetten, in de
Automatiserings Gids van afgelopen
week. Dat hiermee tevens de hoofdreden
voor het gebruik van 06-lijnen vervalt
bleef onvermeld. Het is immers bij
geidentificeerd gebruik mogelijk om de
gebruiker direct de kosten in rekening
te brengen. Derhalve is het niet langer
noodzakelijk om vast te houden aan de
tel-puls faciliteiten die de
06-centrale biedt. Gebruik maken van
een systeem zoals Telepad-2 (ptt
telecom), dat tot 1 mei a.s. nog
bereikbaar is via regionale
inbel-punten, zodat de gebruiker 1,5 a
3 ct/min kwijt is aan telefoonkosten,
zou zeker voor de informatie
leveranciers een hogere opbrengst
mogelijk maken.

Telepad-2 zal voor ptt telecom vanaf 1
mei waarschijnlijk ook meer gaan
opbrengen. Dan vervallen namelijk de
regionale inbel-nummers en zullen de
diverse diensten die via Telepad-2
lopen, via een 06-nummer (06-7112) a 3
ct/min bereikbaar zijn. Een
substantiele verhoging voor alle
gebruikers die nu, pas na 18.00 uur,
gebruik maken van de diverse diensten
(voornamelijk telebankieren).

Al deze veranderingen staan tenslotte
in contrast met het voornemen van
ComNet (100 diensten) om binnen enkele
maanden -juist- met regionale
inbel-punten te komen, waardoor
eenieder tegen lokaal tarief (1,5 a 3
ct/min) ComNet kan bereiken...
[WOEF]

TOEKOMST IN TELECOMMUNICATIE

De TROS gaat de televisiecursus
'Toekomst in Telecommunicatie' opnieuw
uitzenden. Er zijn acht wekelijkse
uitzendingen, te beginnen op dinsdag 24
april om 18.30 uur (Nederland 2).

Bij de serie, die op zes maandagen en
twee woensdagen door Hobbyscoop wordt
begeleid, hoort een cursuspakket. Dat
is te bestellen door f 44,95 over te
maken op girorekening 6398 van
TROS-Kiosk, Postbus 777, 4870 BK
Etten-Leur. U kunt ook een volledig
ingevulde girobetaalkaart of Eurocheque
ter waarde van dit bedrag sturen naar
bovengenoemd adres.

Het cursuspakket omvat een rijk
geillustreerd cursusboek, een CD-video
over de historie van telecommunicatie,
een telefoonkaart met vier tikken, een
poster en een boek over telematica. Op
de CD-video staat o.a. een documentaire
over KG-communicatie en een
computerprogramma in Basicode.

PROEF-ABONNEMENT BEELDKRANT

Sinds kort bestaat de mogelijkheid om
een proef-abonnement te nemen op de
Beeldkrant, en wel voor de periode van
1 april t/m 13 juni. Daarbij zult u
alle Beeldkranten vanaf nummer 301
toegestuurd krijgen (wekelijkse
toezending van telkens twee kranten).
De prijs hiervoor bedraagt f25,00. Wilt
u zo'n proef-abonnement aanvragen, maak
dan dit bedrag over op giro (postbank)
rekening 1417, t.a.v. NOS Dienst Radio
Programma in Hilversum, o.v.v. 'Proef-
abonnement Hobbyscoop Beeldkrant'. U
kunt ook een (volledig ingevulde) bank-
of giro-cheque van f25,00 sturen naar
NOS Hobbyscoop, Postbus 1200, 1200 BE
in Hilversum. En vergeet niet uw
VOLLEDIGE naam en adres te vermelden!

