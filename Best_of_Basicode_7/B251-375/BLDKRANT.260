260, maa 23 okt '89

LANDELIJKE MILIEU-DATABANK

Op 1 oktober 1989 is op initiatief van
de Stichting Landelijke Milieu-
Databank te Sexbierum (Frl.) gestart
het eerste Nederlandse Milieu Bulletin
Board.

Gebruikers van een personal computer
kunnen nu met behulp van een modem en
een telefoon- aansluiting kosteloos
gebruik maken van de informatie- en
communicatie- mogelijkheden van dit
Milieu Bulletin Board.

Naast het onderling uitwisselen van
berichten is ook het vergaren van
informatie uit nieuws- en informatie-
bulletins mogelijk. Overzichten uit
vakliteratuur, folders en brochures,
alsmede van beschikbare opleidingen en
cursussen worden in het Milieu Bulletin
Board opgenomen.

INHOUD

De inhoud van dit Milieu Bulletin Board
bestaat thans onder meer uit:
- Algemene informatie over het Milieu
Bulletin Board;
- Nieuws en informatie- bulletins op
milieugebied;
- Elektronisch prikboard (diverse
communicatie- mogelijkheden);
- Informatie over opleidingen en
cursussen op milieugebied;
- Demonstratieve en educatieve
software;
- Presentaties en advertenties.

De inhoud en samenstelling zal
voortdurend worden geaktualiseerd,
aangepast en uitgebreid. In het begin
zal de hoeveelheid informatie u
mogelijk wat tegenvallen. Na verloop
van tijd zal, met hulp van vele
anderen, dit Milieu Bulletin Board
kunnen uitgroeien tot een volwaardige
databank.

Het Milieu Bulletin Board wijkt met
betrekking tot de algemene bulletin
boards vrij sterk af op het gebied van
het aanbod van beschikbare software.
Het Milieu Bulletin Board richt zich
met name op de natuur en het milieu.
Daarom zal ook te downloaden informatie
voornamelijk bestaan uit software en
meer uitgebreide tekstbestanden op
milieugebied.

DOELSTELLINGEN

Het Milieu Bulletin Board is gericht op
toezichthouders op natuur- en
milieugebied bij politie en overheid.
Daarnaast kunnen ook natuur- en milieu-
organisaties, bedrijven en
partikulieren gebruik maken van het
Milieu Bulletin Board.

De Stichting Landelijke Milieu-
Databank legt zich toe op het
verzamelen, bundelen en beschikbaar
stellen van informatie op natuur- en
milieugebied. Daarbij bevordert zij een
optimale coordinatie, samenwerking en
gegevens- uitwisseling ten behoeve van
een doelmatige bescherming van de
natuur en het milieu.

TOEKOMSTPLANNEN

Hoewel op dit moment de hoeveelheid
beschikbare informatie nog zeer
bescheiden is, is de basisstruktuur van
het Milieu Bulletin Board inmiddels
gereed. Naar verwachting zullen na
verloop van tijd zowel de hoeveelheid
informatie, alsook de verschillende
presentatie- en communicatie-
mogelijkheden aanzienlijk kunnen worden
uitgebreid. Zo kunnen natuur- en
milieu- organisaties in het Milieu
Bulletin Board kosteloos ruimte
beschikbaar gesteld krijgen voor
presentatie-, informatie- en
publikatie- doeleinden op natuur- en
milieugebied.

INFORMATIE

Vanaf 1 oktober 1989 is het Milieu
Bulletin Board 7 dagen per week en 24
uur per dag bereikbaar onder het
telefoonnummer 05179- 1888. Het
Bulletin Board is bereikbaar met de
snelheden 300 en 1200 (en binnenkort
ook met 2400) bps full duplex. Het
Bulletin Board werkt niet volgens het
Viditel protocol.

Nadere informatie is verkrijgbaar bij
het secretariaat van de Stichting
Landelijke Milieu- Databank, Postbus
37, 8855 ZM Sexbierum, telefoon
05179-2041. U krijgt dan dhr. Mijndert
van Dijk, secretaris van de Stichting
en tevens beheerder (sysop) van het
Milieu Bulletin Board, aan de lijn.

Tot slot de slogan van dit BBS:
SAMEN WERKEN AAN EEN SCHONE TOEKOMST
MILIEUBEHOUD     UIT      ZELFBEHOUD

NIEUWE GENERATIE BATTERIJEN

De fabrikanten van batterijen blijven
bezig met het ontwikkelen van steeds
weer nieuwe generaties batterijen en
akku's die een steeds grotere
kapaciteit in dezelfde behuizing
mogelijk maken en bovendien steeds
vriendelijker voor het milieu zijn.

Momenteel is de ontwikkeling van een
oplaadbare kunststof- batterij afgerond
en werkt men nog driftig aan een
oplaadbare nikkel-hydride cel als
mogelijke vervanger van de milieu-
onvriendelijke nikkel-cadmium cel.

LITHIUM-POLYMEER

De bekende batterijen- producent Varta
heeft samen met BASF een oplaadbare
kunststof- batterij ontwikkeld. Deze
akku bevat een lithium-polymeer en
heeft een kapaciteit van 5 mAh indien
hij met 1 mA wordt ontladen tot een
spanning van 1,7 V. Bij een ontladings-
diepte van 100% kan de cel in ieder
geval 200 keer geladen worden.

Van dit type knoopcel zijn momenteel
een aantal experimentele exemplaren bij
potentiele klanten uitgezet om te
kijken of de industrie een toepassing
voor dit type cel heeft. Belangrijke
toepassingen kunnen het in stand houden
van een statisch geheugen in
bijvoorbeeld een computer, televisie of
videorecorder zijn.

NIKKEL-HYDRIDE

Omdat de milieu-lobby steeds hogere
eisen gaat stellen aan de milieu-
(on)vriendelijkheid van batterijen en
akku's, is men nu een nikkel-hydride
akku aan het ontwikkelen. Deze cel moet
een volwaardige vervanger zijn van de
bekende nikkel-cadmium akku, een cel
waaraan aanzienlijke milieubezwaren
kleven. Cadmium is immers een giftig
metaal.

Voor de fabrikanten heeft het gebruik
van niet giftige batterijen als
voordeel dat men minder problemen heeft
om aan de nieuwe milieu-eisen te
voldoen. Een belangrijke eis wordt
namelijk dat giftige grondstoffen uit
de afgedankte apparaten teruggewonnen
dienen te worden.
Bovendien hebben deze nieuwe
nikkel-hydride cellen een hogere
energiedichtheid dan de bekende
nikkel-cadmium cellen, kunnen snel
(binnen 1 uur) weer opgeladen worden,
en zijn zo degelijk dat ze circa
duizend keer opnieuw opgeladen kunnen
worden.

Nog dit jaar zullen de eerste cellen
van dit type in apparaten ingebouwd
gaan worden. Voor de konsument komen ze
in een iets latere fase beschikbaar.
(Uit: Elektuur, oktober 1989)

VAN TUSSCHENLIEDEN TOT INGENIEURS

De geschiedenis van het hoger technisch
onderwijs in Nederland is voor het
eerst vastgelegd. Vorige maand
verscheen het eerste exemplaar van 'van
tusschenlieden tot ingenieurs'. Het
boek is tot stand gekomen op initiatief
van de Vereniging van Hogere Technische
Scholen (VHTS). De presentatie van het
boek vond plaats tijdens de opheffings
bijeenkomst van de VHTS. Het bestuur
besloot hiertoe vanwege de omvorming
van de HBO-raad tot vereniging van
hogescholen.

Het boek besteedt met name aandacht aan
de snelle groei van het aantal scholen
rond 1920 en in de jaren vijftig,
waarbij niet de centrale overheid maar
het particulier initiatief een
doorslaggevende rol speelde. De strijd
om de maatschappelijke erkenning van de
HTS-ingenieur en de daarbij behorende
titel, die in 1929 begon en in 1972 pas
werd beslecht, neemt een ruime plaats
in in het boek. Andere aspecten die aan
de orde komen, zijn de ontwikkelingen
op onderwijskundig terrein, de hts-en
in de oorlogsjaren, de veranderingen in
de beroepspraktijk van de middelbare en
hogere technici en de verhouding tussen
het wetenschappelijk technisch
onderwijs en het hoger onderwijs. Ook
actuele ontwikkelingen zoals de vorming
van de hogescholen, waarin hts-en zijn
opgegaan, en de discussie over
samenwerking en integratie met het
wetenschappelijk onderwijs komen aan
bod. 'Van tusschenlieden tot
ingenieurs' is een uitgave van de
Stichting Historie der Techniek. Het is
verkrijgbaar in de boekhandel, en kost
f 24,--.

SPRAAKCHIP

Japan Airlines is bezig zijn toestellen
uit te rusten met een opslagsysteem
voor geluid dat geen bewegende delen
bevat en dat 256 routine- en nood-
mededelingen kan doen. Desgewenst kan
het systeem ook twee uur muziek
opslaan. Dat meldt 'New Scientist' van
14 oktober. Matsushita, de Japanse
fabrikant die het systeem heeft
ontwikkeld, heeft het vorige maand
gedemonstreerd aan vliegtuig
maatschappijen tijdens een conferentie
in Basel.

Vliegtuig maatschappijen maken
gewoonlijk gebruik van aangepaste
video- en cassette- recorders om de
passagiers te informeren en te
verstrooien. Deze apparatuur verzorgt
ook routine- mededelingen en
noodboodschappen, maar het nadeel is
dat het nogal wat tijd kost om de
juiste mededeling op de band op te
zoeken.

BROODROOSTER

Het systeem van Matsushita heet SSSV,
een afkorting van Solid State Stored
Voice system. Het apparaat ziet eruit
als een grote broodrooster en het bevat
twee kaarten met schakelingen met elk
60 chips van 1 megabit waarin de
mededelingen zijn opgeslagen. De
bemanning kan voor routine-
mededelingen zoals het advies de
veiligheids gordels om te doen,
instructies intikken op een
toetsenbord. Nood- mededelingen worden
automatisch geactiveerd door het
veiligheids systeem van het vliegtuig.

GELUIDSKWALITEIT

Het opslaan van geluid op chips is niet
nieuw, maar gewoonlijk kunnen de
gegevens in de chip niet snel genoeg
worden verwerkt om een goed geluid te
produceren. Het is meestal niet beter
dan van telefoon- kwaliteit. Het geluid
van het SSSV is niet te onderscheiden
van een bandopname.

Een ander voordeel is dat het SSSV maar
een kwart nodig heeft van de
opslagruimte van andere systemen. Dat
wordt bereikt door de twee uur geluid
slim samen te persen op de chips. Een
van de trucs die Matsushita daarvoor
gebruikt, is dat alleen de
veranderingen in geluid worden
gecodeerd, in plaats van een volledige
omschrijving van elk gesproken woord op
te slaan.
(Uit: de Volkskrant)

