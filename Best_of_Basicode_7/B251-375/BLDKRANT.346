346, maa 24 sep '90

TNO MAAKT NICADS ONSCHADELIJK

Bij TNO in Apeldoorn kan men sinds kort
metalen terugwinnen uit batterijen. Het
proces is voorlopig alleen geschikt
voor de verwerking van (oplaadbare)
nikkel-cadmium cellen.

In de relatief kleine proefopstelling
van TNO, met een kapaciteit van 10 kilo
batterijen per uur, gebeurt het
volgende. Allereerst worden de
batterijen fijngemalen. Het maalsel
wordt vervolgens met een zeef verdeeld
in een fijne fraktie (kleiner dan 2,8
mm) en een grove. De grove fraktie
wordt met een magneet verdeeld
in een niet-magnetische (papier en
kunsstof) en een magnetische. De
magnetische en niet-magnetische
frakties worden bij 30-60 graden
Celsius gewassen met zoutzuur. Er moet
daarbij zoveel mogelijk aanhangend
cadmium van de grove frakties
verwijderd worden. De gewassen
magnetische fraktie bevat na het wassen
vrijwel geen cadmium meer. Het kan als
schroot worden afgezet aan de staal
industrie. De gewassen niet-magnetische
fraktie (15-20 % van het originele
gewicht) is chemisch afval en bevat
aanzienlijk minder dan 0,5 % van de
oorspronkelijke hoeveelheid cadmium.

Het cadmium in de fijne fraktie wordt
bij 90 graden vrijwel helemaal in
zoutzuur opgelost. De uitloog vloeistof
en het residu (5 % van de fijne
fraktie) worden van elkaar gescheiden
door filtratie. Het cadmium wordt bijna
volledig uit de uitloog vloeistof
verwijderd door solvent-extraktie met
tributyl-fosfaat. Het cadmium wordt uit
de extraktant gehaald door deze te
strippen met verdund zoutzuur. De
cadmiumchloride oplossing die dan
ontstaat wordt -na verhoging van de pH
en verwijdering van het ijzer
precipitaat- door middel van
elektrolyse opgewerkt tot zuiver (99,8
%) cadmium. Het ijzer in de inmiddels
cadmium vrije uitloog vloeistof wordt
verwijderd door aanpassing van de
zuurgraad met natrium hydroxide en
oxidatie met natrium hypochloriet.
Metallisch nikkel wordt tenslotte uit
de uitloog vloeistof gehaald door
elektrochemische dispositie.
Aldus Ir. C.L. van Deelen, afdeling
Milieu technologie, Hoofdgroep
Maatschappelijke Technologie TNO.

GIROTEL

Girotel is een elektronische databank
met behulp waarvan u kunt
'thuisbankieren per computer'. Daartoe
heeft u naast uw computer nodig: een
modem, een telefoon, een Videotex
communicatie- programma, en natuurlijk
een girorekening.

Onlangs heeft de Postbank een
demo-diskette uitgebracht. Deze geeft
een indruk van de werking en de
mogelijkheden van Girotel. De diskette
werkt op (MS-DOS) PC's met (minimaal)
een CGA-kaart, of eventueel een
Hercules kaart (onder CGA emulatie).

Naast een animatie-gedeelte over de
diverse aspecten van het Girotel
systeem bevat de diskette ook een
'elektronisch' formulier waarmee men
een abonnement op Girotel kan aanvragen
(kosten: f 5,00 per maand). Dit
formulier kan met de PC worden ingevuld
en vervolgens met een printer worden
afgedrukt.

Tegelijk biedt de Postbank aan nieuwe
Girotel abonnees die nog geen modem
hebben de kans om goedkoop een modem
met software aan te schaffen. Er zijn
twee modellen verkrijgbaar: een
tafelmodel (aansluitbaar op elke
computer met seriele poort) en een
insteekkaart (alleen voor MS-DOS
computers). De prijzen van deze 2400
bps Bausch modems zijn sterk verlaagd:
beide modellen kosten nog maar f 249,-!

Wanneer u geinteresseerd bent in
Girotel, kunt u de demonstratie
diskette bij de Postbank bestellen door
f 2,00 over te maken op giro nummer
883272 onder vermelding van 'demo-
diskette Girotel' en het gewenste
formaat (dus 3,5 of 5,25 inch).

Tot slot kunt u alvast een voorproefje
krijgen door te bellen naar de Videotex
databank 'Girotel Extra' in Amsterdam.
Deze is 24 uur per dag bereikbaar via
tel. 020-841181, op 1200/75, 1200/1200
en 2400/2400 bps. Het data-formaat is
7,E,1 (Videotex standaard).

CURSUS DTP TREKT 62.500 KIJKERS

De Teleac-cursus Desk Top Publishing,
waarvan de laatste les op 6 maart van
dit jaar plaats vond, heeft een
gemiddelde kijkdichtheid per programma
gehad van 0,5 procent. Dat komt overeen
met ongeveer 62.500 kijkers van 12 jaar
en ouder. Het aantal cursisten DTP
bedroeg 11.951. Daarmee was deze cursus
de op een na populairste. Alleen de
cursus 'zelf mode maken' trok met
12.372 verkochte pakketten meer
belangstellenden. (Uit: Computable)

HET ABC VAN GPS

'GPS' staat voor Global Positioning
System, ook wel Navstar (NAVigation by
Satellite Tracking And Ranging)
genoemd, en is een nauwkeurig
wereldomvattend plaatsbepalings systeem
dat gebruik maakt van satellieten. Het
systeem is ontwikkeld door het
Amerikaanse Ministerie van Defensie
voor militaire doeleinden, en is
vrijgegeven voor algemeen gebruik te
land, ter zee en in de lucht.

De laatste jaren is GPS een actueel
gegeven geworden. Waarschijnlijk omdat
men nog steeds op zoek is naar een
perfecte vorm van plaatsbepaling, en
omdat vast is komen te staan dat GPS
zeer nauwkeurig is.

Het lancerings schema van de GPS
satellieten is in volle gang, en in
snel tempo wordt het GPS systeem
praktisch toepasbaar omdat steeds meer
satellieten steeds meer uren per dag
zichtbaar en dus bruikbaar zijn. Deze
ontwikkeling is voor ons reden om 'het
ABC van GPS' nog eens op een rijtje te
zetten.

NAUWKEURIGHEID

Het GPS systeem gebruikt een
constellatie van 18 satellieten plus 3
reserve satellieten die in een baan
ronddraaien op een hoogte van 20.186,8
km boven de aarde. Ze zijn zodanig
geplaatst dat men steeds minimaal 3 a 4
satellieten in zicht heeft. Iedere
satelliet maakt een baan om de aarde in
circa 12 uur. De 18 satellieten worden
verdeeld over 6 verschillende
baanvlakken (drie per baanvlak).

GPS is een nauwkeurig systeem, juist
omdat het gebruik maakt van
satellieten, zulks in tegenstelling tot
andere systemen (bv. Decca), die
landketens gebruiken. De satellieten
'zien' immers een groot gebied omdat ze
zich hoog boven de aarde bevinden. De
satelliet signalen worden ook niet
beinvloed of gestoord door omgeving of
geografische omstandigheden, wat bij
landketens wel het geval kan zijn.

HOE WERKT GPS?

Positiebepaling vindt plaats via een
GPS ontvanger. Een plaats op aarde kan
bepaald worden als de locaties van drie
satellieten en hun afstand tot de
plaats op aarde bekend zijn. De afstand
tot de satellieten wordt berekend door
te noteren hoe lang een radio signaal
erover doet om de aarde te bereiken.

De satellieten dragen zeer nauwkeurige
klokken mee. Het ontvangst tijdstip dat
de ontvanger noteert van de 'kloktijd'
van de satelliet levert de tijd op die
het signaal 'gereisd' heeft. Als die
tijd bekend is kan de afstand berekend
worden, want het signaal reist met de
(vaste) snelheid van het licht. Omdat
de positie van de satelliet, op het
tijdstip dat het signaal verzonden
werd, bekend is (de satelliet volgt een
bekende baan), kan de plaats op aarde
bepaald worden. Door deze berekening
met drie satellieten te doen, verkrijgt
men een exacte plaatsbepaling.

In tegenstelling tot de conventionele
navigatie systemen biedt GPS een drie-
dimensionale plaatsbepaling. Het kan
dus niet alleen te land en ter zee
gebruikt worden, maar ook in de lucht!
Deze drie- dimensionale plaatsbepaling
vereist zicht op (minstens) 4
satellieten, terwijl terwijl er voor
twee- dimensionale plaatsbepaling maar
3 nodig zijn.

DRIE GENERATIES

Er zijn op dit moment drie generaties
GPS satellieten gepland: Block I
satellieten, die zijn gelanceerd tussen
1978 en 1985, van het type Navstar. Van
de 10 satellieten werken er nog maar 6,
die vervangen worden door de Block II
satellieten die nu gelanceerd worden in
21-voud. Deze satellieten hebben een
verwachte levensduur van 7,5 jaar.
Iedere 14 dagen worden de data die ze
uitzenden 'ververst' door een monitor-
of volgstation.

In de toekomst, d.w.z. het eerste
decennium van de 21e eeuw, zal het GPS
systeem met Block IIR satellieten
werken. Dit systeem verzekert de
gebruiker van een voldoende navigatie
nauwkeurigheid gedurende 180 dagen,
zelfs als de baanparameters niet
'ge-update' worden. Dus bij
calamiteiten zoals een natuurramp of
oorlog kan men met het systeem nog een
half jaar vooruit, ook als het
monitorstation niet meer zou werken en
er dus geen verse informatie
'geinjecteerd' zou worden in de
satelliet.

GPS-ONTVANGERS

Inmiddels is de markt al voorzien van
een aantal betrouwbare GPS ontvangers
van gerenommeerde fabrikanten zoals
Trimble Navigation (USA) en Furuno
(Japan). In snel tempo wordt de
technologie aangepast aan de systeem
ontwikkeling van GPS. Verschillende
ontvangers bieden de mogelijkheid om
bv. een Loran-C of Decca ontvanger aan
te sluiten als back-up systeem. Het GPS
systeem biedt op dit moment immers nog
geen volledige dekking. Ook kunnen deze
aanvullende systemen als back-up dienen
in calamiteiten situaties.

De nieuwste GPS ontvangers worden
steeds compacter en goedkoper, zodat
GPS voor bijna iedereen toegankelijk
wordt en ook voor vele toepassingen,
waarbij de 'plaats' van doorslag gevend
belang kan zijn, bruikbaar is: bv. een
vissersboot, een vliegtuig (ter
vermijding van botsingen in de lucht),
een ambulance, een vrachtwagen, een
meetkundige dienst, enz.

TIJDSCHEMA

Het GPS lancerings schema heeft
destijds vertraging opgelopen door het
ongeluk met de Amerikaanse space
shuttle Challenger, maar is nu volop
aan de gang. Sinds eind mei dit jaar
zijn er 15 satellieten in de lucht: 6
van type Block I en 9 van type Block
II. Als het tot op heden bekende
lancerings schema van de GPS
satellieten aangehouden wordt, dan zal
het systeem eind 1990 volledig
operationeel zijn voor de scheepvaart
en voor landmobiele toepassingen (twee-
dimensionaal) en in de loop van 1991
voor de luchtvaart (drie-
dimensionaal). Echter, gezien de
vertragingen die de geplande shuttle
lanceringen de laatste maanden hebben
opgelopen, zal een en ander wel weer
wat langer gaan duren!

BOEKJE OVER GPS

De Radio Holland Groep publiceerde eind
juni een uitgebreid Nederlandstalig
boekje, waarin het GPS systeem op
eenvoudige wijze van A tot Z wordt
toegelicht en uiteengezet. De titel van
dit boekje is: 'GPS, ons zesde
zintuig?'. Het is op aanvraag
verkrijgbaar bij: Radio Holland Groep,
t.a.v. PR & MS, Postbus 9094, 1006 AB
Amsterdam. Het boekje kost f 8,00.

In de Hobbyscoop uitzending van
aanstaande woensdag zullen we nader
ingaan op GPS en het belang hiervan
voor het Amerikaanse leger, in
samenhang met de Golfcrisis.

