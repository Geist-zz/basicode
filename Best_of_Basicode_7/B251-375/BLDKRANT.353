353, maa 15 okt '90

TEST: NEC P60/P70 24-NAALDS PRINTER

Printers zijn nou typisch van die
apparaten waar je geen gezeur mee moet
hebben. Gewoon lint verwisselen en
afdrukken. Maar liefst wel met de
nodige extra mogelijkheden, voor als
dat eens nodig is. De NEC P60 en P70
bleken prima aan dat ideaal te voldoen.

De matrix printer technologie
ontwikkelt zich nog altijd. De 9-naalds
matrix printers hebben weliswaar de
langste tijd gehad, maar de 24-naalds
printers blijken steeds beter en
veelzijdiger te worden. De afdruk
kwaliteit van de topklasse machines is
weliswaar nog niet zo mooi als die van
een laser printer, maar de resultaten
komen een aardig eind in de buurt.
Laser printers mogen dan 'the state of
the art' zijn, in aanschaf en onderhoud
zijn de matrix printers stukken
goedkoper. Bovendien zijn de
naald-printers vaak flexibeler.

PAPIERFORMATEN

De NEC P70 is een mooi voorbeeld van
een moderne matrix printer. In
tegenstelling tot een laser printer kan
het apparaat met een grote
verscheidenheid aan papier formaten
overweg. Het apparaat is voorzien van
een brede wagen, waardoor - met de
sheetfeeder - bijvoorbeeld ook op
A4-velletjes in landscape orientatie
(op zijn kant) geprint kan worden.
Jammer genoeg past A3 weer net niet,
zoals bij alle overige printers. De
machine heeft tevens een parkeerstand
waardoor er afwisselend op
kettingpapier en losse vellen afgedrukt
kan worden, zonder eerst de printer te
moeten ombouwen. Niet enkel in
prestaties mag de P70 er zijn. Het
apparaat heeft weliswaar een kunststof
behuizing, maar is zeer solide. De P70
weegt dan ook (zonder de optionele
sheetfeeder) niet minder dan dertien
kilo.

LETTERTYPES

Voor op de printer vinden we het
bedienings paneel. Via dit paneel is
een groot aantal standaard instellingen
in te voeren. Om te beginnen is er al
keus uit acht lettertypes. Behalve de
Courier - de schrijfmachine letter -
zijn er Prestige Elite, ITC Souvenir,
Times PS, Helvetica PS en Bold PS,
alsmede Quick en Draft Gothic. De PS
types hebben proportioneel schrift, de
andere lettertypes zijn in
verschillende pitches af te drukken. De
tekenbreedte varieert van 10 tot 20
tekens per inch. Bij een tekenbreedte
van 20 karakters per inch is een
regellengte van 272 tekens te bereiken.
Voor het afdrukken van spreadsheets,
die vaak in 'landscape' moeten worden
afgedrukt, is de P70 dan ook zeer
geschikt. (Dit kan ook op de P60 mits
men beschikt over SideWays of bv.
Windows).

De lettertypes Quick Gothic en Draft
Gothic, waarin zeer snel kan worden
afgedrukt, lenen zich het best voor
kladwerk of het printen van adressen.
De andere lettertypes kunnen voor het
serieuze werk worden ingezet. In de
letter quality stand bieden deze types
correspondentie kwaliteit. De P70 biedt
de mogelijkheid het aantal interne
fonts nog uit te breiden met extra
fonts. Daartoe dient er een fontcard in
een slot op de voorzijde van de printer
gestoken te worden. Er zijn acht
fontcards verkrijgbaar, waaronder een
met barcodes!

PRINTER-INSTELLINGEN

Via de Menu-toets kunnen alle mogelijke
printer instellingen ingevoerd en
zichtbaar worden gemaakt. Behalve zaken
als paginalengte, regeldichtheid, de
vorm van de nul en het lettertype bij
het opstarten kan er een nationale
tekenset worden gekozen. De machine
heeft achttien extra tekensets. Voor
een groot aantal talen zijn zo de
speciale karakters of diakritische
tekens - de accenten - af te drukken.
Daarnaast heeft het paneel nog enkele
toetsen voor het besturen van het
kettingpapier en de losse vellen. Met
de 'Tear paper' toets b.v. wordt het
papier precies zover doorgevoerd dat
het kan worden afgescheurd, waarna het
na acht seconden automatisch terugkeert
naar de bovenkant van de volgende
bladzijde. De 'pitch indicator', een
twee-cijferig display waarin de
ingestelde tekenbreedte wordt
aangegeven, wordt ook gebruikt voor het
melden van fouten als 'PO' voor 'paper
out'. De pitch-keuze toets doet ook
dienst bij het ingeven van menu-opties.
Op het apparaat troffen we geen
dipswitches meer aan. Van die akelige
schakelaartjes lijken we nu eindelijk
verlost te zijn.

BESTURINGSCOMMANDO'S

De P70 kent een zeer groot aantal
besturings commando's. Naast de bekende
commando's voor de pagina opmaak en de
lettertypes kent de machine ook
geavanceerde opdrachten voor het
instellen van verticale tabstops,
repeterende tabs, het positioneren van
de printkop en het herhalen van blokken
tekst. Heel fraai is ook de
feed-backwards bij kettingpapier. De
mogelijkheid letters op dubbele hoogte
af te beelden was voor ons geheel
nieuw.

Dan is er natuurlijk nog een groot
aantal grafische commando's om met
verschillende dichtheden afbeeldingen
te drukken. Het grafisch aansturen
vanuit BASIC of een andere taal lijkt
ons echter geen pretje. Op een
eenvoudige 9-naalds printer is dit al
een tijdrovend karweitje. Op zo'n
printer kost elke kolom nog maar een
byte, terwijl er op een 24-naalds
printer voor elke kolom al drie bytes
moeten worden gedefinieerd. Hetzelfde
probleem komt ook kijken bij de
download-set. Dit is een kleine
tekenset die men naar eigen inzicht kan
ontwerpen en die naast de bestaande
tekenset kan worden gebruikt. Men kan
er bijv. Russische letters of
wiskundige symbolen in zetten.

BUFFER

De printer heeft een grote buffer. Deze
bedraagt maar liefst 80 Kb. Bij gebruik
van een download-set is dat iets
minder, maar nog altijd een
respectabele 48 Kb. Een ruime
printerbuffer kan erg nuttig zijn, want
als de computer het af te drukken
bestand eenmaal in de buffer heeft
gezet, kan er meteen worden
doorgewerkt. Zo'n buffer is ook sneller
dan het 'printen op de achtergrond',
waarbij de computer steeds even tijd
vrij moet maken om een stukje bestand
te versturen.

SNELHEID

Het is moeilijk een uitspraak te doen
over de snelheid van de printer. Er
zijn zo veel lettertypes en stijlen,
die allemaal op een andere snelheid
worden afgedrukt, dat men niet kan
volstaan met EEN cijfer. NEC claimt een
snelheid van 300 tekens per seconde in
de stand Draft Gothic. In de
letter-quality stand valt de snelheid
terug tot 87 tekens per sec. bij 10 cpi
(characters per inch). De ervaring
heeft ons de vuistregel gegeven dat men
circa 30 procent van de door de
fabrikant opgegeven snelheid mag
aftrekken. In de cijfers is b.v. geen
rekening gehouden met de regelopvoer.
Waar dit overdrijven is begonnen weten
we niet, maar geen enkele fabrikant kan
meer een reele snelheid opgeven, want
dan zou zijn printer slecht afsteken
bij de anderen.

MINDER GELUID

Wat het geluid betreft beweert NEC een
reductie van 40 pct gerealiseerd te
hebben. Ten opzichte waarvan staat er
niet bij. Bij gebrek aan een
decibelmeter konden we slechts op ons
gehoor afgaan. Maar de redactie-oren
waren het er over eens: het
geluidsniveau van de printer is
beduidend lager dan gemiddeld. De
meeste matrix printers doen denken aan
tandarts boren. De P70 snerpt wel, maar
het geluid is niet zodanig dat er geen
gesprek meer bij is te voeren. Bij het
maken van een grafische afbeelding
maakt de machine overigens wat meer
lawaai en laat dan nogal 'huilende'
toontjes horen. Voor situaties waar het
geluid beperkt dient te blijven
beschikt de P70 over de zogenaamde
Quiet mode. In deze mode wordt de
snelheid gehalveerd, waardoor de lawaai
overlast aanzienlijk minder wordt.

SHEETFEEDER

De meegeleverde half-automatische
sheetfeeder is eigenlijk niet meer dan
een papiersteun, die ook dienst kan
doen als papier geleider. De
automatische sheetfeeder is een
optioneel attribuut. Bij gebruik ervan
wordt het papier automatisch vanuit een
magazijn in de printer gevoerd en na
het afdrukken in een opvang steun
verzameld. Dit kan zowel 'face down'
(bedrukte zijde naar beneden) als 'face
up' (bedrukte zijde naar boven)
gebeuren. De P70 biedt zelfs de
mogelijkheid een sheetfeeder met twee
magazijnen te gebruiken. Het kleine
broertje van de P70, de minder brede
P60, heeft slechts ruimte voor een
magazijn.

RESULTATEN

Nadat de juiste driver was
geinstalleerd, kwam in WP 5.0 de tekst
al snel goed uit de printer rollen. Ook
ingemonteerde afbeeldingen zagen er
heel aardig uit. De grafieken uit
Harvard vielen in eerste instantie
nogal tegen. De lijnen waren rafelig en
de tekst bleek te golven. Een
telefoontje naar NEC wees spoedig uit
dat de printer bij het afdrukken van
grafische afbeeldingen unidirectioneel
moet werken: een kwestie van
configureren dus. Nadat we de machine
via het frontpaneel op eenzijdig
grafisch printen hadden gezet, zagen de
lijnen er voortreffelijk uit. Tenslotte
hebben we vanuit BASIC nog een aantal
lettertypes en stijlen laten afdrukken.
Dit verliep allemaal naar behoren, maar
het beviel ons minder dat de zachte
reset, die alle instellingen terug op
standaard zet, ook steeds -althans bij
gebruik van losse vellen- een
pagina-opvoer verzorgde. (Inmiddels is
ook voor Windows 3.0 een printer-driver
verschenen die een goede interface met
dit grafische programma verzorgt -
snel! red.)

CONCLUSIE

De P70 (evenals zijn A-4 broertje P60)
is een allround printer waarmee men
alle kanten uit kan. In de goede zin
van het woord dan, want de machines
zijn erg veelzijdig. Het aantal
lettertypes en stijlen is erg groot. In
de LQ-stand ogen de lettertjes fraai.
De draft-stand is minder mooi, maar
sneller. Door de grote verscheidenheid
aan lettertypes en afdruk snelheden kan
de machine worden ingezet bij het
bedrukken van facturen, etiketten en
enveloppen, maar ook voor
correspondentie die beslist
briefkwaliteit vereist is de nieuwe
Pinwriter reeks goed geschikt.

Het apparaat munt uit in bedienings
gemak. Het is duidelijk dat NEC zijn
oor goed bij de gebruiker te luisteren
heeft gelegd. Veel kleine ergernisjes
die we van andere printers kennen zijn
bij deze machine verdwenen.
De printers hebben kleine ingebouwde
handigheidjes die het werken ermee heel
prettig maken. Een voorbeeld is het
even uitwerpen van een ketting
formulier om dit af te scheuren, waarna
het papier weer op de juiste plek wordt
gepositioneerd.
Ook de documentatie is uitstekend
verzorgd. In de doos troffen we een
fraai uitgevoerd Engels handboek aan.
Daarnaast is er nog een Nederlandstalig
en veel uitgebreider naslagwerk met
talrijke voorbeelden.
De P70 heeft veel optionele
accessoires. Behalve de sheetfeeders is
er een trekkende tractor papierdoorvoer
van onderuit, een seriele interface en
een (niet geteste) kleurenkit, die
blijkens de bijgeleverde afdrukken
fenomenale kleuren kan geven.
Het maximale oplossend vermogen van de
printer is 360 bij 360 inch, hoger dan
dat van een laser printer, althans
anders.

PRIJZEN EN INFORMATIE

De prijs van de NEC P60 bedraagt
f2295,-. De P70 kost f2895,-. (prijzen
excl. BTW). Verdere informatie is
verkrijgbaar bij: NEC Business Systems,
Karspeldreef 2, 1101 CJ Amsterdam-ZO,
tel. 020-919901.

Deze test, die werd uitgevoerd door
Hans Niepoth, is (met toestemming)
overgenomen uit PC-Active nr. 20. Bij
dit maandelijks verschijnend
tijdschrift wordt een gratis MS-DOS
diskette met programmatuur geleverd.
Voor nadere informatie: PC-Active,
Postbus 61264, 1005 HG Amsterdam.

