350, maa 08 okt '90

OUD EN NIEUW

Hoewel dit de eerste Basicode
Beeldkrant is die in het nieuwe
programma 'Scoop' wordt uitgezonden,
handhaven we de reeds bestaande
nummering: dit is gewoon Basicode
Beeldkrant aflevering 350! We hopen u
nog veel krantjes gratis te mogen
thuisbezorgen, ook in het nieuwe
wetenschaps programma. Voor de rest
verandert er overigens niet veel: we
blijven in de Beeldkrant aandacht
besteden aan computers en
(tele)communicatie. Ook de landelijke,
actuele computer-agenda houden we erin.
Wel zult u wat meer 'wetenschappelijke'
artikelen tegemoet mogen zien. Dus
zowel 'oude' als 'nieuwe' onderwerpen.
Hopelijk tot uw tevredenheid...

BOEKRECENSIES

We beginnen met een traditionele, maar
zeer gewaardeerde Beeldkrant rubriek:
de bespreking van informatica boeken.
Pieter Vijlbrief heeft zich weer over
een grote stapel ontfermd. Hier volgt
zijn verslag.

MS-DOS VOOR GEVORDERDEN

door Ray Duncan, Microsoft Press, 660
pag., tweede editie, uitgave Kluwer,
prijs f89,50, ISBN 90-201-2299-1.
Dit handboek voor assembler- en C-
programmeurs is ten opzichte van de
eerste editie uitgebreid en grondig
bijgewerkt om alle nieuwe
ontwikkelingen van MS-DOS te kunnen
bijbenen. Het staat vol gegevens en
programmeer adviezen. Uitvoerig wordt
het ROM Bios besproken, verder: MS-DOS
tot en met versie 4, de disk
huishouding (FAT, directory en
partitie), EMS, compatibiliteit met
OS/2. De naam van de auteur waarborgt
de inhoud van het boek. Naast de
uitvoerige besprekingen bevat het boek
ook een uitgebreid naslag gedeelte,
waarin men snel allerlei gegevens, o.a.
de interrupts en functies, kan vinden.
Voor serieuze programmeurs onmisbaar.

INTRODUCTIE IN DATABASES

(ondertitel: Werken met dBASE IV), door
Robert A. Byers en Cary N. Prague,
Ashton-Tate, 430 pag., uitgave Kluwer,
prijs f67,50.
Het oorspronkelijk Engelstalige boek
(Everyman's database primer) is het
best verkochte algemene boek over
database beheer. Mensen, die zich op
het terrein van databases een beginner
weten, kunnen met dit boek verder
komen. Het boek is uiterst geschikt als
leerboek. Elk thema wordt vanaf het
basis niveau behandeld. Duidelijke
schermbeelden illustreren het verhaal.
Bovendien is het makkelijk leesbaar. De
voorbeelden zijn gebaseerd op dBase IV.
Als men serieus met dBase wil of moet
gaan werken, is dit boek, dat ook voor
zelfstudie geschikt is, een goede
aanschaf.

(IBM-)DOS SYSTEEM- EN FOUTMELDINGEN

met versie 4, PC-ZAKBOEKJE, door Emily
D. Smitt, 135 pag., uitgave Kluwer,
prijs f24,50, ISBN 90-201-2291-6.
Dit overzichtelijke boekje bevat een
lijst met 596 foutmeldingen die b.v.
bij storingen op het scherm kunnen
verschijnen. Het beschrijft de
noodzakelijke handelingen om het
probleem op te lossen, als dat mogelijk
is. Behalve de lijst met Engelstalige
meldingen (voorzien van een
Nederlandstalige beschrijving), bevat
het boekje ook een lijst met
Nederlandstalige (fout)meldingen,
voorzien van een verwijzing naar de
overeenkomstige Engelstalige meldingen.
Heel handig in het gebruik en zeker het
aanschaffen waard. Geschikt voor IBM
DOS 3.20, 3.30 en 4.00.

ESSENTIELE OS/2-FUNCTIES

PC-ZAKBOEKJE, door Ray Duncan, 211
pag., uitg. Kluwer, prijs f24,50, ISBN
90-201-2368-8.
De uitvoerige beschrijving van alle
Application Program Interface functies
uit de kernel van OS/2, versies 1.0 en
1.1, vormt de basis van dit
naslagwerkje, dat bestemd is voor
programmeurs, speciaal voor hen die C
of assembler gebruiken. Daarnaast bevat
het boekje een alfabetische lijst van
functies, een lijst met functies
geordend naar type, een lijst met
foutcodes (decimaal en hexadecimaal
genummerd) en een overzicht van de te
gebruiken video-attributen en kleuren.
De naam van de auteur, werkzaam voor
Microsoft, staat borg voor de juistheid
van de opgenomen gegevens. De Device
Helper functies en de specifieke
Presentation Manager functies zijn niet
in dit boekje opgenomen. Voor de
beperkte doelgroep een heel handig
boekje.

KLEINE ZENDERS EN OSCILLATOREN

door Herbert Brosch, 91 pag., uitgave
De Muiderkring, (bestelnr. 027715),
prijs f26,50, ISBN 90-6082-338-9.
Dit uit het Duits vertaalde boekje wil
de belangstelling van de radioamateur
weer opwekken voor het zelf bouwen van
apparatuur, in plaats van het kopen van
kant en klare kastjes. Kopen en bouwen
behoeven elkaar niet uit te sluiten,
maar kunnen elkaar ook heel goed
aanvullen. Voordat met de bespreking
van oscillatoren wordt begonnen, wordt
eerst aandacht geschonken aan
eenvoudige, doch noodzakelijke hulp
apparaatjes, die nodig zijn om het
bouwen tot een goed einde te brengen.
Zo wordt beschreven: een eenvoudige
transistor tester, een outputmeter (ook
met versterker), het aankoppelen van
het uitgangs signaal aan een
oscilloscoop, een dipmeter (met FET) en
een eenvoudig experimenteer systeem.
Daarna volgt in kort bestek wat
theorie, waarna de afzonderlijke typen
oscillatoren uitvoerig worden
besproken.

Hoewel de meeste schakelingen met
transistoren of FET's zijn opgezet,
staan er in dit boekje ook een aantal
schakelingen met buizen, waaronder een
met een EF 184, geschakeld als een
nagebootst reflex klystron, waarbij, om
het rendement op te voeren, de
gloeispanning tot 7.5 V is verhoogd,
geschikt tot ca. 250 MHz. We vonden ook
een schakeling met een tunneldiode.
Verschillende modulatie methoden komen
ook aan de orde. In het laatste
hoofdstuk worden complete zenders met
laag vermogen (QRP) beschreven. Ook een
meetzender en een infrarood zender
worden kort besproken. Voor serieuze
radio zendamateurs, of voor hen die dit
willen worden, een aardig boekwerkje.
(Aldus onze recensent Pieter Vijlbrief)

SAMENWERKING APPLE EN SONY

De Amerikaanse computer producent Apple
en de Japanse elektronica producent
Sony voeren gesprekken om de onderlinge
economische contacten te versterken.
Hoe de mogelijke samenwerking er uit
komt te zien, is nog niet bekend, zo
heeft een woordvoerder van Sony in
Tokyo bekend gemaakt. Volgens de
zegsman zal Sony, als tot samenwerking
wordt besloten, de rol van produkt
leverancier op zich nemen. Deze rol is
voor het Japanse bedrijf niet nieuw.
Sony levert al diskdrives en displays
aan Apple.

NOTEBOOK COMPUTER

Apple bestuurs voorzitter John Sculley
zei onlangs tijdens zijn bezoek aan
Japan dat hij aan het onderzoeken was
of de contacten met Japanse
ondernemingen aangehaald konden worden.
Volgens berichten in de Amerikaanse en
Japanse pers zouden de twee
ondernemingen onder andere praten over
de produktie van een 'notebook
computer', een elektronische zakagenda
waarin naast telefoonnummers en
afspraken ook memo's kunnen worden
bewaard. Naar verwachting zal zo'n
apparaat, met een gewicht van ca. 1.5
kilo, pas over twee of drie jaar in de
winkel liggen. Over de prijs is nog
niets bekend.

ALARMBEL

TNO in Apeldoorn heeft een nieuw
alarmerings en informatie systeem
ontwikkeld, dat gebruikt gaat worden
bij rampen en incidenten op de Gelderse
vaarwegen. Het systeem, dat is
ontworpen in opdracht van de Gelderse
commissie voor calamiteiten
bestrijding, is vorige week bij het
provinciehuis in Arnhem ten doop
gehouden.

Het systeem, dat de naam Alarmbel heeft
gekregen, registreert bij een incident
op het water volledig automatisch alle
binnenkomende gegevens en verspreidt
die dan naar alle betrokken instanties.
Tot nu toe gebeurde die alarmering
handmatig, met het gevolg dat er nogal
eens fouten en vergissingen gemaakt
werden. Met Alarmbel is dat
uitgesloten, volgens de ontwerpers van
TNO.

Alarmbel is gefinancierd door de
provincie, de brandweer korpsen van
Nijmegen en omstreken, de regio Arnhem
en de regio Rivierenland. Binnen enkele
weken zullen de meldkamer van de
Rijkspolitie district Nijmegen, de
verkeers posten van Rijkswaterstaat bij
Tiel, Weurt en Arnhem en het
provinciehuis aangesloten zijn op
Alarmbel. Verwacht wordt dat het
systeem medio oktober in gebruik zal
worden genomen.

OPEN DAG CHEMIE

Op zaterdag 27 oktober 1990 zetten meer
dan 130 chemische bedrijven en
laboratoria van Keurings diensten van
Waren, van ziekenhuizen, van onderzoek
en onderwijs instellingen hun deuren
open voor het publiek. Bedrijven laten
onder andere zien hoe ze kunststoffen
maken en hoe uit aardgas en zout nieuwe
stoffen worden bereid voor toepassingen
in produkten die uiteen lopen van
babyluiers tot auto's. In een ander
bedrijf kunnen de bezoekers bv. zien
hoe melkzuur wordt gemaakt, dat dient
als grondstof voor medicijnen.

Keurings diensten van Waren tonen hoe
zij toezicht houden op voedings- en
genotmiddelen en consumenten-
produkten. Ziekenhuizen proberen
duidelijk te maken wat er zoal komt
kijken bij het stellen van een diagnose
en het bewaken van het herstel van de
gezondheid. Verschillende milieu
diensten laten zien hoe zij de
kwaliteit van het water controleren.

Bezoekers kunnen in een aantal gevallen
iets meebrengen om te laten
onderzoeken, onder andere op kwaliteit.
Zo onderzoeken diverse milieu diensten
meegebracht water, een school bekijkt
juwelen op echtheid, een andere school
controleert of er lood zit in
meegebrachte compost. Een aantal
Keurings diensten onderzoekt
meegebrachte eetwaren. In diverse
ziekenhuizen kunnen bezoekers het
cholesterol- of glucosegehalte in hun
bloed laten bepalen. Op veel adressen
kunnen bezoekers zelf eenvoudige
proeven doen in een laboratorium en
kunnen zij demonstraties bijwonen.

De landelijke Open Dag Chemie wordt ook
dit jaar georganiseerd door de
Koninklijke Nederlandse Chemische
Vereniging (KNCV) in Den Haag en de
Vereniging van de Nederlandse Chemische
Industrie (VNCI) in Leidschendam. Een
lijst van deelnemende instellingen kan
worden aangevraagd bij Open Dag Chemie,
Antwoordnr. 10105, 2260 WB
Leidschendam.

