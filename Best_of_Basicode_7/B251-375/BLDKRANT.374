374, maa 14 jan '91

VIERMAAL ASTRA

Nog net voor het einde van het jaar
heeft de Societe Europeenne des
Satellites (SES) twee grote
telecommunicatie satellieten bij Hughes
Aircraft Co in El Segundo Californie
besteld. De satellieten moeten in 1993
en 1994 gelanceerd worden door het
Europese consortium Arianespace. De
twee satellieten moeten de positie van
SES (de moedermaatschappij) van Astra
verstevigen. Astra 1a is de medium
power satelliet die onder andere alle
Sky-kanalen, Filmnet en diverse
RTL-kanalen doorgeeft aan particuliere
schotel bezitters en kabelnetten en
naar schatting 1,5 miljoen huishoudens
in Europa bereikt.

ZELFDE POSITIE IN HEELAL

SES wil Astra 1c en 1d op dezelfde
positie in het heelal plaatsen, op 19,2
oost. Beide satellieten hebben 18
Ku-band transponders met nog zes
reserve transponders elk met een
vermogen van 63 Watt. De levensduur
wordt geschat op 15 jaar. De huidige
satelliet heeft maar 16 kanalen met een
vermogen van 40 Watt aan boord, die
allemaal gebruikt worden. In
februari/maart zal een soortgelijke
satelliet worden gelanceerd door
Arianespace, de Astra 1b, die
hoofdzakelijk als reserve satelliet zal
dienen. Mocht er zich namelijk een
storing voordoen op de huidige
satelliet dan heeft SES geen enkel
alternatief en valt er vermoedelijk
domweg een kanaal uit. De reserve
satelliet had al eerder gelanceerd
moeten worden maar werd vertraagd door
tegenslagen met Ariane lanceringen. In
de loop van dit jaar zal men echter
-als alles goed gaat- over de 1b kunnen
beschikken.

BSB IN HANDEN VAN SKY

De fusie tussen SKY (alle kan. op
Astra) en BSB in Engeland die een
andere soort satelliet van het D2-MAC
type zou benutten is bij nader inzien
uitgelopen op een totale overname van
BSB door Sky. Astra heeft daardoor nog
meer 'gewicht' gekregen en de
gebruikelijke PAL TV-norm zal daarmee
nauwelijks verdrongen worden door het
nieuwere D2-MAC principe. Alle
investeringen in vierkante 'Squarial'
antennes zijn voor niets geweest nu Sky
van de Independent Broadcasting
Authority (IBA) geen toestemming heeft
gekregen om de kanalen van BSB te gaan
exploiteren. Met de nieuwe capaciteit
van de Astra's achter de hand zal de
directie van Sky daar wel niet wakker
van liggen.

EERSTE RUIMTEWANDELING MIR-CREW

Tijdens de eerste r/w op 7 jan. 1991
tussen 1647UTC en ong. 2157UTC slaagde
de MIR crew erin om een verbogen
steunbalk van het uitstap luik van de
Module-D te vervangen. Tijdens de
voorbereidingen kwamen de kosmonauten
voor op hun tijdschema. Deze voorsprong
ging verloren tijdens de eerste 2 uur
van de r/w. Manarov slaagde er niet in
de bouten los te draaien, die de
steunbalk (of een klemhaak daarvan)
loskoppelde. De gevolgde procedure was
op aarde beproefd, en daar lukte het
wel. Nu zat er iets in de weg,
weerstand of hindernis, en er moest op
een reserve methode worden
overgeschakeld. De journalisten in TsUP
brachten een pessimistisch verslag. Wel
waren zij er zeker van dat, ook al zou
losschroeven niet lukken, luchtdichte
afsluiting mogelijk bleef. Toen MIR
voor het eerst binnen ons bereik kwam
(oml. 28006, 2035-2043UT) was de
ontvangen spraak direct al een 'lust
voor het oor'. De kalme Manarov hielp
de nog niet zo geroutineerde Afanasyev
bij het manoeuvreren en naar buiten
klimmen. Hij stelde dat zij nu ook nog
veel tijd verloren, maar dat zij hadden
volbracht wat gedaan moest worden en
dat zij de rest ook wel zouden afmaken.

Tijdens de volgende doorgang waren de
kosmonauten in de luchtsluis en bezig
met het afsluiten van hun r/w
(luchtdruk opbouwen, verschillende
luiken en kleppen sluiten etc.).
Allerlei onderdelen passeerden de revue
en Manarov verbaasde zich over een
instrument dat hij 3 jaar geleden had
gebruikt en er nog was, terwijl niemand
het nodig had gehad. Felicitaties over
de (gedeeltelijk) geslaagde operatie
werden uitgewisseld in oml. 28008/
28009 rond 2354UT en Manarov kon met
troost melden dat hij 'de sympathieke,
maar flink verbogen steunbalk
(kronshteyn) in zijn handen hield'. De
laatste omloop waarin nog verkeer was,
was 28009/ 28010, ong. 0125UT.

Er zijn mogelijk nog 5 of 6 r/w te
verwachten, waaronder een erg
moeilijke: het verplaatsen van de
zonnepanelen van de Module-T naar de
Kvant-1. Doel van deze verhuizing is
het voorkomen dat sommige panelen
zonlicht afpikken van andere panelen
(staan in elkaars schaduw). Ook zal
tijdens een van deze r/w-en een
speciale amateur-antenne voor het Arem
Packet radio project worden
geinstalleerd.

AREM

In het kader van Austromir (vlucht a/b
MIR van een Oostenrijker) zou Arem
worden verwezenlijkt (Amateur Radio
Experiment a/b Mir). De uitrusting
daarvoor zou al op 15 jan. met
Progress-M6 op weg gaan naar MIR, zodat
Manarov (U2MIR) er zijn lusten vanaf 17
jan. op zou kunnen botvieren. Helaas
willen de sovjet technici de systemen
nog een maand lang testen. Daarom zal
dit pakket pas half maart 1991 met de
Progress-M7 MIR-waarts gaan. De
Oostenrijker zelf vliegt pas in
november '91. Geruchten gingen, dat hij
de Engelsman/-vrouw (Juno) in mei zou
vervangen. Albion had geen centjes. De
Russen streken de hand over hun hart,
bombardeerden UK tot Derde Wereldland
en nu mogen de Engelsen op de pof
meedoen. (met dank aan Chris van den
Berg)

VS KOPEN SOVJET KERNREACTOR

Er draait een flink aantal satellieten
om de Aarde met aan boord een kleine
kernreactor. Vooral spionage
satellieten maken veel gebruik van
zulke reactoren, omdat zonnepanelen, in
de lage baan waarin deze satellieten
zich (vaak) bevinden, teveel
atmosferische weerstand zouden
veroorzaken. De VS en de SU hebben elk
een flink aantal satellieten met aan
boord een kernreactor. De technologie
voor deze reactoren is door de beide
grootmachten apart ontwikkeld.

Men zou kunnen verwachten dat de VS,
die op veel technologische gebieden een
voorsprong op de SU hebben, ook
krachtiger kernreactoren hebben
ontwikkeld voor gebruik in satellieten.
Toch werd onlangs op een conferentie in
Albuquerque (New Mexico), over
toepassing van kernenergie in de
ruimte, bekend gemaakt dat de NASA
binnenkort een Russische kernreactor
zal aanschaffen, die door de SU onder
andere gebruikt wordt in spionage
satellieten.
De reactor, de Topaz-2, is een van de
krachtigste bronnen voor
energie-opwekking in de ruimte, met een
vermogen van 6000 Watt. De Topaz-2 is
1,8 m in doorsnee bij een hoogte van
3,6 m. Naar verwachting zal de reactor
niet gebruikt worden voor directe
toepassing in satellieten, maar is hij
bestemd voor de bestudering van de
Sovjet technologie op dit gebied.

OPNIEUW ONTWIKKELING ATOOM-RAKETMOTOR

De belangstelling voor het gebruik van
kernenergie in de ruimte beperkt zich
niet tot energie voorziening. Aan het
eind van de jaren 60 werd door de NASA
het NERVA-projekt opgezet. NERVA staat
voor 'Nuclear Engine for Rocket Vehicle
Application', een nucleaire motor voor
gebruik in raketten dus. Het grote
voordeel van een dergelijke motor is
dat hij een rendement heeft dat zeker
70% hoger ligt dan dat van een
'normale' raketmotor. Dit heeft tot
gevolg dat het gewichts percentage van
de brandstof ten opzichte van een
ruimteschip flink kan afnemen.

De NERVA-motor was o.a. bedoeld voor
het aandrijven van een tweetal bemande
ruimteschepen dat in het begin van de
jaren '80 de eerste mensen op Mars
moest zetten. Het was onder meer aan de
oorlog in Vietnam te wijten dat het
project werd stopgezet als gevolg van
een verslechterende economie. Bovendien
was men met onbemande Marsverkenners
ook veel meer te weten gekomen over de
rode planeet, voor slechts een fractie
van de NERVA-kosten (die bij
stopzetting van het project al
opgelopen waren tot enkele honderden
miljoenen dollars).

De NASA heeft onlangs aangekondigd de
draad weer op te zullen pakken. Het
belangrijkste motief hiervoor is
opnieuw de bemande verkenning van Mars.
Voor het 'Human Exploration Initiative'
van president Bush is de nucleaire
raketmotor nodig om de reisduur van
bemande Mars-raketten beperkt te
houden. In 2005 wil de NASA weer de
beschikking hebben over een raketmotor
op kernenergie. Een belangrijk
probleem, vooral wanneer de motor wordt
gebruikt voor bemande ruimteschepen, is
nog de afscherming van de omgeving
tegen de radio-actieve straling van de
reactor. Wanneer dit probleem echter
wordt opgelost en het projekt dit keer
niet voortijdig wordt afgeblazen, is de
kans dat er rond 2015 voor het eerst
Amerikanen op Mars lopen weer een
beetje groter... (aldus Yvo Krijgsman)

NASA SAMEN MET ESA NAAR SATURNUS

De Amerikaanse ruimtevaart organisatie
NASA en het Europese ruimtevaart bureau
ESA hebben overeenstemming bereikt over
samenwerking bij een onderzoeks missie
naar de planeet Saturnus. De 'Cassini',
waarvan de lancering staat gepland voor
april 1996, bestaat uit een satelliet
geleverd door de NASA en een
ruimtesonde van de ESA. Het zal circa
zeven jaar duren voordat de Cassini
Saturnus bereikt. Eenmaal in een baan
om de planeet zullen vier jaar lang de
verschillende manen, de ringen, de
atmosfeer en de magnetische velden van
Saturnus worden onderzocht. (Uit: NOS
Teletekst)

RUIMTEVAART LEZINGEN NOORDWIJK

Op dinsdagavond 22 januari organiseert
de Nederlandse Vereniging voor
Ruimtevaart (NVR) een belangrijke,
feestelijke bijeenkomst met lezingen en
rondleidingen en de installatie van
twee ere-leden. De feestelijke avond
wordt in Noordwijk gehouden naast ESTEC
in het paviljoen van Noordwijk Space
Expo (NSE). De bijeenkomst is niet
alleen voor NVR-leden maar ook voor
ruimtevaart belangstellenden
toegankelijk. Normaal kost de toegang
tot de Space Expo f10,- per persoon.

Die avond worden prof. H Wittenberg en
ir. J H Koomen ere-lid gemaakt. Beide
bekende NVR-leden houden een lezing.
Die van prof. Wittenberg gaat over
'Ruimtevaart.. waarheen?' en die van
Ir. Koomen is toegespitst op de
industriele ruimtevaart. Daarbij zullen
onder meer de Nederlandse ruimtevaart
inspanningen met satellieten als ANS en
IRAS ter sprake komen. Voorafgaand aan
en volgend op de lezingen zullen
rondleidingen worden gehouden.

Er is plaats voor 100 gasten. Wilt u de
lezingen bijwonen, dan wordt uw
telefoontje of berichtje naar de NVR,
Zonnenburg 2, 3512 NL in Utrecht op
prijs gesteld. Het secretariaat is
bereikbaar onder tel. 030-311360.

