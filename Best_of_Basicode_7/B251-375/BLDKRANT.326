326, maa 28 mei '90

SPECIAL: TEST Z88 EN PORTFOLIO

Twee draagbare computers waren tot voor
kort vergelijkbaar in prijs en
mogelijkheden: de Z88 en de Portfolio,
allebei voor circa f 1000,-. Voor de
Z88 van Cambridge pleitte het complete
toetsenbord. Voor de Portfolio van
Atari de zeer bescheiden omvang en het
grotendeels compatible zijn met DOS. Om
die reden besloten we tot een
dubbeltest ten behoeve van de
Beeldkrant. Vlak voor het verschijnen
besloot Atari echter de prijs met f
200,- te laten zakken tot f 749,-.
Daarmee is de Portfolio al bijna meteen
winnaar geworden, gezien zijn moderne
techniek. De test willen we u echter
niet onthouden.

Z88: PRIMA BLOCNOTE COMPUTER

Wie een portable computertje aanschaft,
zal in de meeste gevallen al een forse
PC op het bureau hebben staan. Hoeveel
mooier zou het leven echter zijn, als
we onze computer eens mee uit zouden
kunnen nemen. Compleet met alle
benodigde randapparatuur zijn er een
paar verhuisdozen voor nodig om de PC
uit te laten. Maar gelukkig is er klein
geschapen rekentuig met grote
prestaties.

Van de verschillende schootcomputers
die er op de markt zijn, springen er
enkele types uit. Dat zijn de hele
kleintjes. Degene die een gezonde jeugd
heeft doorgemaakt en aan elke hand over
minstens EEN volgroeide vinger
beschikt, zal de toetsenbordjes van de
allerkleinste machientjes als onhandig
ervaren. Wat dat betreft voldoen de
toetsen van de laptop die ik testte, de
Cambridge Z88, aan de minimale grootte
die nog handig is.

HOUTVRIJ VERNUFT

De ontwerpers baseerden zich op de
afmetingen van een A4-blocnote en het
is verbazingwekkend hoeveel vernuft de
plaats van 100 vel houtvrij papier kan
innemen. Rond de goede oude Z80
processor zit in ROMs een grote
hoeveelheid direct beschikbare software
ingebakken. Wie zoals ik via de
Acorn-BBC computerland binnenkwam, weet
hoe handig het is om na hoogstens twee
toetsaanslagen in een tekstverwerker of
rekenprogramma te zitten. Dat kan dank
zij een programma met de belachelijke
naam 'PipeDream'. De programmeurs
hebben duidelijk hun best gedaan een
spreadsheet om te bouwen tot een
bruikbare wordprocessor, maar helaas:
het is en blijft een spreadsheet. Bij
het met de tab-toets laten 'inspringen'
van tekst leidt dat al gauw tot
problemen. Tekst scrollt binnen een cel
heen en weer en de cursor zit
schijnbaar vast. Nadere bestudering van
de documentatie lost het raadsel op,
tot er weer een volgend ongemak
optreedt.

De commando's wijken sterk af van wat
bij bijv. WordPerfect gebruikelijk is.
Er is voorzien in een spiekbriefje
onder het LCD-venster, maar dat is daar
in de eerste plaats geplakt om
kosmetische redenen: het doet het
minuscule beeldscherm wat groter
lijken.

MOOISTE BASIC DIALECT

Deze miniatuur computer beschikt over
het mooiste Basic-dialect, nl. dat van
de vermaarde BBC. Verder zijn een
agenda, rekenmachine, klok, wekker en
kladblok vanuit iedere toepassing
onmiddellijk te raadplegen.

Aan de voorzijde kunnen achter een
doorzichtig deurtje drie RAM of EPROM
packs worden geplaatst. ECD Computers
uit Delft was zo vriendelijk het
insteekdoosje PC LINK en een 32 K Eprom
na te zenden. Samen met de benodigde
kabeltjes zorgen ze voor de
communicatie met respectievelijk de PC
en bijv. de Macintosh.

De Z88 beschikt niet over een
disk-drive. Voordeel: laag
stroomverbruik. Nadeel: omslachtige en
tijdrovende bestands uitwisseling. Toch
blijkt uit alles, dat de ontwerpers
werkelijk niets over het hoofd hebben
gezien. Wie de vorstelijke documentatie
maar lang genoeg bestudeert, kan zijn
ontzag voor zoveel vernuft nauwelijks
op. Dus wat wil je eigenlijk nog meer?

ZO MIN MOGELIJK VERSCHIL

Je wilt dat er zo weinig mogelijk
verschil in gebruik is tussen de
computer op het bureau thuis en die op
je uithuizige schoot. En je wilt het
liefst, dat de tekst die je aan een
RAM-chip toevertrouwt niet plotseling
verloren gaat, zoals mij tijdens mijn
kennis making regelmatig overkwam. Ik
moet zelfs bekennen dat mijn
eindoordeel op een XT is getikt nadat
de Z88 geheel de geest gaf. Eerst kwam
hij na een harde reset nog even tot
leven. Al was mijn tekst totaal
opgelost, alle functies leken weer
volledig tot mijn beschikking te staan.
Totdat de cursor hardnekkig op dezelfde
plaats bleef knipperen en het eens zo
wijze wonder een dom ding werd, dat
alle contact met de buitenwereld
hardnekkig vermeed.

VOORDEEL VAN DE TWIJFEL

Hier moet ik het machientje echter toch
het voordeel van de twijfel geven. Dit
exemplaar was namelijk eerder in handen
van een niets ontziende onderzoeker
geweest, die de test moet hebben
afgesloten met het legen van de
stofzuigerzak over het kleverige rubber
van het toetsenbord. Het beeldscherm
heeft volop de vrijheid gezellig wat op
en neer te schuiven. Maar wij zullen
misschien nooit weten of Cambridge
Computer Ltd dat om een of andere reden
nuttig heeft geacht, of dat mijn
voorganger in zijn testprogramma een
ritje Luik-Bastenaken-Luik had
opgenomen.

TOCH MAAR EEN PC?

Voordat ik de Z88 aan de tand mocht
voelen, had deze compacte laptop mijn
begeerte al weten te wekken. Er was dus
weinig voor nodig om een juichend
eindrapport op te stellen. Maar iemand
die zo verliefd aan de kennismaking
begint, kan zich alleen maar bedrogen
voelen, nu de liefde maar van een kant
bleek te komen.

Conclusie: ik ga hard doorsparen voor
een stevige PC-compatibele laptop, die
wel schijfjes accepteert die ik zijn
grote MS-DOS broer toestop en die zijn
taal ook spreekt.
(Met dank aan Dick Klees)

PRIJZEN EN MOGELIJKHEDEN

Wie verknocht is aan zijn 'Pipe Dream'
programma kan het voor f445 ook
aanschaffen voor de PC en dan zijn de
mogelijkheden van Z88 en PC gelijk. Wel
zit men nog met het overpiepen van de
files. PC link met EPROM, kabel en disc
kost f 159,-. Een netvoeding f 45,-.
Een 32 Kb RAMpack f 89,- en een 512
Kb-pack f 825,-. De computer zelf doet
f 998,- en als men alles ineens
aanschaft (aan te raden) met 128
RAMpack, voeding, etui en batterijen
kost dat f 1095,-.

ATARI PORTFOLIO IN VERGELIJK

Het lijkt erop dat de Z88, die de stand
van de techniek van alweer enkele jaren
geleden weerspiegelt, is ingehaald door
de Portfolio. Op zichzelf geen
probleem, want elke rechtgeaarde
hobbyist weet dat de stand der techniek
zijn prijs kent. Maar ja, met de prijs
verlaging van de kleine Atari is de
verhouding helemaal scheef getrokken.
Omdat alles verder MS-DOS compatibel is
(oude versie 2.11 om ruimte te
besparen) zijn kabels en verbindingen
allemaal standaard. De Portfolio kost
nu f 749,-. Alle genoemde programma's
als in de Z88 zijn er ook in aanwezig,
zoals tekstverwerker, agenda,
klok/kalender en spreadsheet. Er is een
clipboard voor het overbrengen van
gegevens van de ene applicatie naar de
andere.

MS-DOS GEBASEERDE APPLICATIES

Het spreadsheet is Lotus 1-2-3
compatible en de tekstverwerker is
eenvoudig te bedienen en sluit aan bij
de conventies van alle andere.
Commando's zijn in alle toepassingen
praktisch eender. Fraai is de database
die zo is ingericht dat het een ideaal
(uiterst draagbare) adressenlijst met
complete zoekmogelijkheden biedt.

Ingebouwd is ook een programma als
PC-link dat werkt met een externe, los
aan te sluiten seriele adapter.
Aanvankelijk leverde Atari alleen een
parallelle adapter met programma voor
het overpiepen van files. Nu kan het
ook serieel. De prijzen van beide
mogelijkheden liggen rond de f 150,-
excl. standaard kabel.

KLEIN DUS HANDIG?

De Portfolio is de kleinste MS-DOS
computer op de markt. Veel kleiner dan
een A4-blocnote, dus past hij ook in de
zijzak van het jasje of in de
schoudertas van de gebruiker (M/V). Hij
is even groot als een halve kantoor
agenda en daar ook het best mee te
vergelijken.

Aan de portabiliteit is dus absolute
voorrang gegeven. Voor Dick Klees en
mensen die veel teksten moeten invoeren
is het geen geschikte computer, want
het toetsenbord is te klein voor
behoorlijk qwerty-werk met meer
vingers. Wel zijn de karakters op het
schermpje beter af te lezen dan bij de
Z88, die nogal kleine karakters heeft.
Het schermpje is overigens natuurlijk
lang geen PC-scherm van 80 bij 24
tekens, dus heeft Atari een truc
bedacht om een DOS programma toch te
kunnen laten lopen in de Portfolio. Dan
wordt het venster een 'Window' dat
meescrollt met de cursor door het 80 x
24 scherm, waarbij men steeds een deel
van het scherm van grote broer ziet.

GEHEUGEN BEPERKT

Het geheugen van de Portfolio is
beperkt: 128 Kb ingebouwd. In de
praktijk betekent het dat men maar de
helft kan gebruiken, omdat een deel als
RAM-disk wordt gebruikt en een deel als
(niet vluchtig) permanent geheugen. Als
men met een toepassing aan de gang gaat
wordt vanuit het permanente geheugen de
file overgeschreven naar het
werkgeheugen. Hij neemt daardoor 2x
plaats in. Wil men met flink grote
files aan de slag, dan zal er
hulpgeheugen moeten worden aangekocht
dat in een prachtige nieuwe techniek
(een creditcard) aanwezig is. Dit
geheugen is wel duurder, maar ook
aanzienlijk kleiner dan dat van de Z88:
het kan zo in een sleuf aan de zijkant
worden geschoven, waardoor het
computertje niet wezenlijk groter
wordt. Met een 32, 64 of 128 Kb
kaartje, dat zich laat aanspreken als
drive A, is men geheel uit de brand,
vooral als men toch voornamelijk de
interne applikaties gebruikt die de
Portfolio alle eigenschappen van een
prima agenda, onkostenboek, adressen
bestand en notitieblokje (dus geen
tekstverwerker) geven.

MET TOEBEHOREN

Ook hier geldt dat de computer kaal
minder aantrekkelijk is dan als
aanbieding met extra geheugen en
toebehoren voor het overpiepen van
files. Ook hier is een disk-drive niet
toegepast, maar er bestaat wel een
andere unieke mogelijkheid voor het
snel en moeiteloos uitwisselen van
files: de Card-drive. Voor f 239,-
schaft men zich een drive aan die in de
PC gezet kan worden en die files in het
formaat van de Card kan lezen en
schrijven op 'Card-disk'. Zo kunnen
alle files in een ogenblik worden
overgenomen en bijgewerkt in de PC.
Zo'n 'drive' komt er ook voor de
Atari-ST.

Veel up-to-date techniek dus voor
betrekkelijk weinig geld en een
aanrader voor mensen die op zoek zijn
naar een draagbare, flexibele agenda,
al zijn er goedkoper uitvoeringen van
Casio en Sharp. Voor wie een echte
computer met groot scherm en standaard
toetsenbord (tekstverwerking, rapporten
onderweg) nodig heeft is doorsparen de
enige mogelijkheid tot hij/zij zich een
Toshiba, Zenith of Panasonic kan
aanschaffen, om maar een paar beroemde
dwarsstraten te noemen.

BONNEN VOOR MEER INFO

Hobbyscoop verzorgt zoals gewoonlijk de
nodige documentatie, als u dat wilt.
Knip onderstaande bonnen uit en stuur
ze naar ons op. Maar doe wel ELKE bon
op een APARTE briefkaart, want ze
moeten naar verschillende importeurs
worden doorgestuurd. En vergeet vooral
uw adres niet. Rechtstreeks kan men ook
terecht in de winkels, bij ECD op de
Voldersgracht in Delft en bij Atari op
het Industrie terrein in Vianen.

---------------------------
Aan: NOS-radio Hobbyscoop

Inl. Cambridge Z88

Postbus 1200
1200 BE Hilversum
---------------------------

---------------------------
Aan: NOS-radio Hobbyscoop

Inl. Atari Portfolio

Postbus 1200
1200 BE Hilversum
---------------------------

