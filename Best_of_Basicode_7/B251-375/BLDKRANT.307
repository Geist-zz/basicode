307, woe 11 apr '90

LANCERING SPACE SHUTTLE UITGESTELD

De lancering van het Amerikaanse
ruimteveer Discovery, die dinsdag vanaf
de lanceerbasis Cape Canaveral om 14.47
uur Nederlandse tijd zou plaatshebben,
is om technische redenen met zeker een
week uitgesteld.

Het bemande ruimteveer zou vandaag de
zogen. Hubble telescoop uitzetten voor
astronomische waarnemingen vanuit de
ruimte. Het veer zou vijf astronauten
aan boord hebben.

Volgens de ruimtevaart organisatie NASA
is er een mankement ontdekt aan de
hulp-krachtbron van het ruimteveer.
NASA sluit niet uit dat het vertrek van
de Discovery nog twee weken op zich
laat wachten. (Uit: NOS Teletekst)

NEDERLANDSE DEELNAME AAN H.S.T.

Nederlandse sterrenkundigen hebben met
groot succes deelgenomen aan de felle
internationale wedijver om met de
Hubble Space Telescope (H.S.T.)
waarnemingen te mogen verrichten.

De HST, een samenwerkings project van
de Verenigde Staten en Europa, is de
eerste grote optische sterrenwacht in
de ruimte. De verwachtingen zijn
hooggespannen: de HST zal vrijwel zeker
fundamentele doorbraken brengen op een
breed astronomisch terrein. Met meer
dan dertig jaar voorbereiding is de
lancering van de HST het grootste en
meest ambitieuze project dat ooit
ondernomen is op zuiver
wetenschappelijk terrein.

Waarneemtijd op de telescoop wordt
toegekend op basis van de verdienste
van voorstellen welke door
sterrenkundigen over de gehele wereld
worden ingediend. De competitie voor
waarneemtijd op de HST is zo groot, dat
voor het eerste jaar van werking van de
telescoop tienmaal meer tijd is
aangevraagd dan beschikbaar is. Hoewel
minder dan een op de twintig Europese
sterrenkundigen in Nederland werkt,
hebben Nederlandse sterrenwachten toch
bijna een kwart van de Europese
waarneemtijd gekregen.

Het grootste deel van die tijd is
toegekend aan de Leidse sterrenwacht.
De sterrenkundigen in Leiden zullen de
telescoop vooral gebruiken om melkweg
stelsels in de verste diepten van het
heelal te bestuderen. Prof. G.K. Miley
en Dr. W.J. Jaffe leiden een onderzoek
naar de krachtige explosies, die zich
in de kernen van zulke ver verwijderde
melkweg stelsels kunnen voordoen. De
oorsprong van die explosies kan liggen
in de aanwezigheid van zeer massieve
zwarte gaten in de melkweg kernen. De
Leidse sterrenkundigen zullen de HST
gebruiken om diep in de kernen van deze
mysterieuze objecten te kijken, en naar
sporen van de zeer krachtige centrale
energiebron te zoeken.

Prof. Miley leidt tevens een
internationale groep onderzoekers die
de HST zal gebruiken om beelden te
verkrijgen van de verste bekende
melkweg stelsels. Deze door Leidse
astronomen ontdekte objecten staan op
afstanden van ongeveer 15 miljard
lichtjaren. Zij staan zo ver weg dat
het licht, dat ons nu bereikt,
vertrokken is toen het heelal nog maar
een tiende van zijn huidige leeftijd
had. De HST zal beelden van deze
stelsels verschaffen die een inzicht
geven in de processen die zich in het
toen nog jonge heelal afspeelden.
Daarbij gaat het om opwindende
gebeurtenissen zoals de geboorte van
complete melkweg stelsels, en de
evolutie van het heelal zelf. (Bron:
Sterrenwacht Leiden)

LANCERING MODULE-T UITGESTELD

Zonder enig bericht over dit uitstel
(plan was de module op 9 april 1990 te
lanceren) is de lancering niet
doorgegaan. Wel is enkele dagen geleden
een keer gemeld, dat de lancering
misschien zou worden uitgesteld. In
radioverkeer op 8 april 1990 werd nog
even over Kristall gesproken en toen
bleken er voor de volgende dag nog
plannen te bestaan. Daarna is er enkele
malen gewerkt met spraakscrambling.

NIEUWE COMPUTER

Uit radioverkeer blijkt, dat men deze
computer nog steeds aan het uitproberen
is. Deze is onmisbaar voor de
standregeling van het MIR complex als
dit met de Kristall zal zijn
uitgebreid. In hoeverre de nogal laat
in het programma opgenomen invoering
van die computer op de lancering van
Kristall vertragend heeft gewerkt is
uit het radioverkeer niet naar voren
gekomen.

PROBLEMEN

Er zijn verontreinigingen geconstateerd
aan de buitenzijde van een klein
venster. Het werd gebruikt voor de
M.K.F. camera. Zowel op 8 als 9 april
1990 werd met enige zorg over dit
probleem gesproken. Men wist nog niet
welke substantie de verontreiniging
veroorzaakte. Het aantal vlekken was op
9 april toegenomen. De aard van de
vlekken verschilt van de
verontreiniging, die wel eens onstaat
na werking van de motoren. Op 10 april
is over de vlekken niet meer gesproken.

INKUBATOR

Deze broedkamer van de Japanse kwartels
is sterfkamer geworden. 6 van de 35
eieren waren uitgekomen. Voor korte
tijd werd gedacht, dat de proef was
geslaagd, maar het pakte anders uit. De
diertjes vertoonden een enorme stress
en de kosmonauten konden er niet de
zorg aan besteden, die nodig was. Er
was duidelijk behoefte aan constante
deskundige begeleiding. Vier kuikentjes
stierven al snel, de overige twee
konden iets langer door de bemanning in
leven worden gehouden. De stress
waaraan de diertjes leden leidde er
toe, dat zij zich zeer paniekerig
gedroegen en zich daardoor niet konden
voeden. De kadavertjes zijn in alcohol
geconserveerd en zullen t.z.t. op aarde
worden onderzocht.

BUDGETTERING

Nog steeds lijdt het sovjet ruimtevaart
programma aan kritiek van politieke
zijde op de enorme kosten. Het is dan
ook niet zeker, dat er een sovjet
journalist als ruimtevaarder mee zal
gaan. Men vindt, dat zo'n onervaren
kosmonaut niets oplevert en wil liever
eerst een japanse kosmonaut meenemen,
die daarvoor 12 miljoen dollar betaalt.
Chris v.d. Berg, NL-9165/A-UK3202

UoSAT-OSCAR 11

De Digitalker spraaksynthesizer in
OSCAR 11 wordt nu gebruikt voor het
doorgeven van informatie over de North
Pole 90 ski-expeditie, die momenteel
wordt gehouden door twee Britse
wetenschappers, van het noorden van de
USSR naar de noordpool. Bij deze
expeditie zijn verscheidene
zendamateurs betrokken, die een groot
deel van de radioverbindingen
verzorgen. Vanuit het poolgebied zijn
onder andere UA0/GB4MSS en UA0/GB4ICE
aktief op vele amateurbanden, waaronder
6 meter, en via alle aktieve
amateursatellieten. Er wordt voor de
kommunikatie ook gebruik gemaakt van
packet radio, onder andere via het DCE
in OSCAR 11.

UoSAT-OSCAR 14

Het Packet Communications Experiment
(PCE) in OSCAR 14 werkt inmiddels als
digipeater. De eerste verbinding via
deze digipeater werd op 4 april gemaakt
door G3RUH en G0/K8KA. Dit was tevens
de allereerste digitale verbinding via
een amateursatelliet met een snelheid
van 9600 bits per sekonde. Het PCE van
OSCAR 14 is nu regelmatig beschikbaar
voor gebruik als digipeater met 9600
bps. De te gebruiken roepnaam van de
satelliet is daarbij UOSAT3-1.

Net als bij de MicroSats geeft het
LSTAT packet aan of de digipeater in
bedrijf is. Als in dit packet 'd:1' is
vermeld, dan is de digipeater
beschikbaar, bij een andere waarde van
d is de digipeater uit.

Op 22 maart is de 6 meter lange
gravitatie- gradient stabilisatie-
staaf van OSCAR 14 uitgeschoven. Deze
staaf, met een massa van 3,5 kg aan
zijn uiteinde, zorgt er nu voor dat de
stand van de satelliet steeds zodanig
blijft dat zijn onderzijde naar de
aarde gericht is.

UoSAT-OSCAR 15

Het team van het Stanford Research
Institute in California is er nu ook in
geslaagd de local oscillator signalen
van OSCAR 15 te ontvangen in perioden
waarin de satelliet zich in de schaduw
van de aarde bevond. Daarom is men
ervan overtuigd dat de batterijen en
voedings systemen in OSCAR 15 goed
funktioneren. De volgende stap is het
testen van het kommandosysteem in de
satelliet. Eerst wil men proberen de
frekwentie van de kommando-ontvanger in
de satelliet te wijzigen. Als het
systeem daarop goed reageert, kan men
verder experimenteren met het
kommandosysteem. (Aldus Nico Janssen)

SERVICE NOS-TELETEKST NAAR 24 UUR?

Het Dagelijks Bestuur van de NOS zal
het bestuur voorstellen de
Teletekst-dienst tot een volledige
24-uurs dienst uit te bouwen. Zowel
producenten (Rijkspolitie, Spoorwegen,
Schiphol) als consumenten dringen hier
allang op aan. Buitenlandse commerciele
stations zenden 's nachts al
Nederlandstalige teletekst-blokken uit.

Deze uitbreiding betekent een
permanente nieuws- en informatie-
service voor de naar schatting vele
tienduizenden nachtelijke 'wakers en
werkers'. Personeel van ziekenhuizen en
rond-de-klok bedrijven blijven
permanent op de hoogte van het laatste
nieuws en informatie over het weer en
verkeer.
Rijkspolitie, Spoorwegen, KNMI,
luchthavens en veerdiensten krijgen de
mogelijkheid om continu rond-de-klok
informatie te verschaffen over files,
storingen, weer, vertragingen, etc.
De toenemende vervlechting van het
internationale kapitaalverkeer, waarbij
tussen de financiele markten in de
wereld een steeds grotere onderlinge
beinvloeding is gaan ontstaan, maakt
actuele informatie over ontwikkelingen
op beurzen die eerder starten (bv.
Tokyo en Hong Kong) gewenst.
Het ligt in de bedoeling dat het
NOS-bestuur op vrijdag 20 april a.s.
over dit voorstel zal beslissen.

PROEF-ABONNEMENT BEELDKRANT

Sinds kort bestaat de mogelijkheid om
een proef-abonnement te nemen op de
Beeldkrant, en wel voor de periode van
1 april t/m 13 juni. Daarbij zult u
alle Beeldkranten vanaf nummer 301
toegestuurd krijgen (wekelijkse
toezending van telkens twee kranten).
De prijs hiervoor bedraagt f25,00. Wilt
u zo'n proef-abonnement aanvragen, maak
dan dit bedrag over op giro (postbank)
rekening 1417, t.a.v. NOS Dienst Radio
Programma in Hilversum, o.v.v. 'Proef-
abonnement Hobbyscoop Beeldkrant'. U
kunt ook een (volledig ingevulde) bank-
of giro-cheque van f25,00 sturen naar
NOS Hobbyscoop, Postbus 1200, 1200 BE
in Hilversum. En vergeet niet uw
VOLLEDIGE naam en adres te vermelden!

