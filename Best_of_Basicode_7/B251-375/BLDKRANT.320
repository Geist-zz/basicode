320, maa 14 mei '90

NORTON UTILITIES 4.5

door Roelf Sluman, PC-Zakboekje uitgave
Kluwer, 95 pag., prijs f 24,50, ISBN
90-201-2294-0.
De Norton Utilities horen thuis in de
software verzameling van een PC
bezitter. Dit 'zakboekje' bevat in het
kort een handleiding voor het gebruik
van dit programma. Het is bijgewerkt
tot versie 4.5. Alle onderdelen worden
voldoende duidelijk besproken. Wellicht
is alleen voor ingrijpende reparaties
aan beschadigde diskettes nog meer
informatie nodig. Deze kan in de bij
het programma behorende handboeken
worden gevonden. Als handig
naslagwerkje kan ik dit zakboekje zeker
aan beginners en gevorderden
aanbevelen.

FREQUENTIETABELLEN

(voor kortgolf ontvangers), door
Michiel Schaay, 195 pag., prijs f
38,50, uitgave Kluwer, ISBN
90-201-2318-1.
Op overzichtelijke wijze onderverdeeld
in de hoofdstukken: luchtvaart
communicatie, maritieme communicatie,
telex uitzendingen van persbureau's en
omroepstations in tropische gebieden
worden in dit boek talloze frequenties
opgesomd die voor de kortegolf
luisteraar van belang zijn. Ook zijn de
tijdstippen vermeld waarop nieuws
uitzendingen plaatsvinden. Al met al
een handige gids, bijgewerkt tot
september 1989, voor de kortegolf
luisteraar, niet in het minst door de
duidelijke informatie die bij veel van
de opgegeven frequenties wordt gegeven.

KOMMUNIKATIE 2001

door W. Conrad, 151 pag., prijs f
24,50, uitgave Elektuur (in de reeks
'Wat is Elektronica?'), ISBN
90-701-6081-1.
Ruim 100 jaar na de uitvinding van de
telefoon wordt het telefoonnet niet
alleen gebruikt voor de overdracht van
spraak, maar ook voor beelden (telefax)
en computer verbindingen. Daarnaast
wordt gebruik gemaakt van een draadloos
verbindingsnet, denk maar aan TV- en
radio- programma's, maar ook aan
radio-, TV-, weer- en navigatie-
satellieten. Dit boek, gericht op een
breed publiek, beschrijft op een
prettige en begrijpelijke wijze een
groot aantal van deze kommunikatie-
vormen en -technieken. Aanbevolen voor
de belangstellende leek.

ELEKTRONICA ECHT NIET MOEILIJK

deel 3: experimenten met digitale
techniek, door A. Schommers, 237 pag.,
prijs f 29,50, uitgave Elektuur, ISBN
90-701-6079-X.
In de tegenwoordige elektronica valt de
digitale techniek niet weg te denken.
Dit boek wil langs de weg van ontdekken
en proberen begrip bijbrengen. Het
meeste profijt zal men derhalve van dit
boek hebben, als men de eenvoudige en
goedkope schakelingetjes zelf in elkaar
soldeert en beproeft aan de hand van de
gegeven beschrijving. Als men dit
achterwege laat, kan door het lezen van
het boek ook wel enig inzicht in de
materie worden verkregen, zij het met
meer moeite. De schakelingetjes zijn
ontleend aan de dagelijkse praktijk en
na het doorwerken van dit boek zal men
later nog veel van het geleerde in de
praktijk kunnen toepassen. Het boek
bevat ook een duidelijk overzicht van
de gebruikte IC's in de vorm van een
overdrukje van de betreffende
datasheets. Aanbevolen voor de serieuze
hobbyist die zich de digitale techniek
eigen wil maken. (Met dank aan Pieter
Vijlbrief)

PC TOOLS VERSIE ZES IS UIT

Central Point Software heeft een nieuwe
versie van het befaamde utility
programma voor MS-DOS computers
uitgebracht: PC Tools Deluxe versie 6.
Heel veel mensen werken nog met PC
Tools versie 4.x of 5.X. Versie vier is
meer tekst georienteerd en is voor MDA,
Hercules of uitsluitend tekst-computers
heel goed. Met versie 5.X heeft 6.0 de
grafische presentatie gemeen, die
overigens wel meer geheugen kost.

Volkomen nieuw in versie 6 is Data
Recovery. Dit is geen 'undelete'
functie - die zit elders in het
programma - maar een Diskfix programma.
Het is een krachtige utility die speurt
naar verloren gegane files en
directories en ze zo mogelijk
repareert. Automatisch worden
cross-linked files en directories en
verminkte informatie, evenals file
allocation fouten gecorrigeerd als dat
maar enigszins mogelijk is. Daarbij
hoeft degene die het programma gebruikt
geen bit- of byte- specialist te zijn,
want het programma probeert het meeste
automatisch te repareren en doet
suggesties aan de gebruiker hoe voort
te gaan. Wil men alle beslissingen zelf
nemen, dan kan dat tot op de bit!

FORMAT COMMANDO OPHEFFEN

Naast Undelete, dat tegenwoordig elk
programma biedt, heeft PC Tools ook
Unformat. Daarmee kan men een Format op
harde schijf of op disk zelfs ongedaan
maken.

Ook de bekende DOS Shell van PC Tools
is uitgebreid. Toegevoegd zijn 30 File
viewers. Dat wil zeggen dat men snel de
files van bepaalde, veel gebruikte
programma's in hun oorspronkelijk vorm
kan bekijken. Dat geldt voor Lotus
1-2-3, Excel, WordPerfect, Word,
XyWrite, DBase, Paradox en zo nog veel
meer. Daarnaast is er het commando
Locate, waarbij een file bij naam of
bij inhoud kan worden opgezocht, ook in
het oorspronkelijke formaat, en dan
meteen kan worden gestart samen met het
bijbehorende programma. Vanuit de Shell
kan ook van alles bekeken worden of
gesorteerd. Alle programma's houden
rekening met een netwerk en draaien
onder Windows, OS/2 of elke DOS-versie
vanaf 3.0.

VERBINDING MET SCHOOTCOMPUTER

Leuk is dat men in PCTOOLS ook een
versie van Laplink ingebouwd heeft voor
snelle communicatie met bijvoorbeeld
een kleine schootcomputer voor
uitwisseling van files. Andere
applicaties zijn Compress (voor het
optimaliseren van (harde) schijven,
waardoor de leessnelheid weer toeneemt)
en Secure. Secure maakt gebruik van de
DES-encryptie standaard om files met
behulp van een wachtwoord te
versleutelen. PC Cache zorgt ervoor dat
een gedeelte van het geheugen kan
worden gebruikt om diskcaching te doen,
waarmee ook de snelheid toeneemt
doordat veel gevraagde informatie van
disk in feite direct in het geheugen
staat. De cache partitie kan groot of
klein gekozen worden afhankelijk van
het aanwezig extra geheugen.

APARTE PROGRAMMA'S IN DESKTOP

Het Desktop programma bevat bestaande,
maar ook nieuwe opties die versie 6.0
aantrekkelijk maken. Naast Notepad en
een Database zijn er ook weer de
Calculators (financieel, algebraisch,
wetenschappelijk en de programmeurs
rekenmachine) die overeenkomen met
Hewlett Packards HP-11C, HP-12C en
HP-16C. Ook de Outliner en de Calender
zijn als vanouds, behalve dat de
Calender ook gebruikt kan worden om
automatisch een backup te maken, en (al
of niet in de achtergrond)
elektronische berichten te versturen.
De telecommunicatie module kan
inderdaad op de achtergrond zijn werk
doen terwijl men zelf met een andere
taak bezig is. Deze module ondersteunt
nu Fax (met Intel board) E-mail en
allerhande modems.

GEEN VERLIES VAN DATA

Als er iets is wat onnodig is, dan is
het wel verlies van data. Tenminste
wanneer met de Backup module van PC
Tools regelmatig een Backup gemaakt
wordt van de harde schijf. Met PC Tools
6.0 kan het heel snel (afhankelijk van
het backup medium), snel of
DOS-compatibel. Bernoulli, andere hard
disks of tape streamers worden allemaal
apart ondersteund. Er worden een
schatting gegeven hoeveel tijd een
backup kost en hoeveel schijfjes,
respectievelijk ruimte er nodig
is/zijn. Natuurlijk kan men alles
vergelijken (Compare) en bij de backup
kiezen of men die wil samendrukken (bij
gebrek aan diskjes) of wel de minimale
tijd wil uittrekken voor de backup. Het
snelst is het natuurlijk om regelmatig
een kopie te trekken en daarbij alleen
de veranderingen in de backup mee te
nemen.

BEDIENING, DOCUMENTATIE EN PRIJS

De bediening van alle programma's van
de bundel kan op drie manieren. Als
vroeger gebruikelijk met functie
toetsen (nu ook snel= shortcuts), met
Alt-sekwenties en roll-out menu's.
Tenslotte ook met de muis en/of met de
pijltjes toetsen. Iedereen kan op zijn
manier zalig worden.

PC Tools komt tenslotte in een box
compleet met drie manuals waar alle
mogelijkheden van het programma
uitvoerig in beschreven staan. Er is
werkelijk geen enkele andere reeks
boeken die zo'n volledig inzicht in de
programma's geeft. Enige bezwaar is het
feit dat alle boeken in het Engels
gesteld zijn.

De nieuwe PC Tools de Luxe versie kost
een kleine f 250,- inclusief de
verzendkosten. Dat is een prijs
waarvoor kopieren nog nauwelijks
mogelijk is gezien de documentatie en
de vele schijfjes (5,25 en 3,5 inch)
met 'gepackte' informatie. Importeur is
06-Software, Postbus 2106, 1180 EC
Amstelveen. Dit bedrijf is uiteraard
ook telefonisch te bereiken, via het
nummer 06-0228800 (gratis).

TOCH EEN OPMERKING

Zijn er dan geen op- of aanmerkingen te
maken op Tools? Het is natuurlijk een
gerijpt programma, waar de zoveelste
versie van verschijnt. Eventuele fouten
zou je hooguit kunnen verwachten in de
nieuwe programma modules. Zo hebben wij
niet de fax-mode kunnen onderzoeken. De
Intel faxkaart is nog geen gemeengoed.
En verder is er wel een algemene
opmerking over de wat optimistische
kijk inzake de geheugen grootte. Met
512 Kb geheugen zit je (voor de meeste
toepassingen) op rozen, zegt het
handboek. Dat is maar gedeeltelijk zo.
Wie 640 Kb ter beschikking heeft zal
wel geen moeilijkheden ondervinden,
tenzij hij erg veel programma's
resident maakt. PC Backup bijvoorbeeld
vraagt (volgens het boek) op zijn minst
410 Kb. Bij 512 Kb eigen geheugen en
een flinke DOS-partitie (bijv van 4.01)
blijft er zo'n 420 a 415 K over. En dat
slikt Backup niet (de meeste andere
delen van het programma ook niet), ook
al wordt de PC-Shell niet gebruikt
(spaart ruimte). Dat heb je met knappe
programma's, ze vreten ruimte. En nog
iets: zit je met een slechte disk om te
repareren of wat ook en bij het lezen
blijft de zaak hangen en ploft het
programma. Versie 4.2 sprong dan terug
naar de disk die wel leesbaar is.
Versie 5.1 houdt ermee op en gaat naar
DOS en met versie 6.0 is het al niet
beter. In feite een DOS-fout die toch
onder PC Tools afgevangen had moeten
worden zoals in 4.2!

BOEKEN OUDERE VERSIES

Voor wie versie 5.X gebruikt heeft
uitgeverij Data Becker eventueel de
keus uit twee Nederlandstalige
handboeken. Het grote PC Tools Boek
voor f 59,90 en twee wat handzamer
gidsen (reeds eerder besproken in de
Beeldkrant) van elk f 32,50, die
uiteraard ook los kunnen worden
aangeschaft. Samen zijn deze laatste
twee daarmee wat duurder dan het Grote
PC-Tools handboek, dat ook ietsje meer
op beginners is afgestemd en wat
grotere afbeeldingen biedt. Veel
verschil is er echter niet, dus u moet
kiezen op grond van het handzamere
formaat, dan wel het Grote Boek, dat
per saldo wat goedkoper is. Data Becker
gidsen komen van Bruna Uitgevers,
Postbus 8411, 3503 RK Utrecht, tel:
030-450402.

