336, maa 27 aug '90

FIRATO SPECIAL: MAC EN HDTV (1)

Van Fred van Let, Hoofd Technische
Dienst van de kabelmaatschappij Casema,
ontvingen we een zeer interessant
artikel over de technische problematiek
rond MAC (Multiplexed Analogue
Component) en de implicaties daarvan
m.b.t. de 'TV van de toekomst': High
Definition Television, oftewel HDTV.
Het artikel is toegespitst naar de
Nederlandse situatie en bijgewerkt tot
de stand van zaken in mei van dit jaar
(de ontwikkelingen gaan snel!).

Vanwege de lengte zullen we het
splitsen in twee delen. Het eerste deel
(dit dus) geeft een uiteenzetting van
de verschillende MAC systemen. In het
tweede deel wordt nader ingegaan op
encryptie, compatibiliteit en het
overzetten van MAC signalen op
kabelnetten.

INLEIDING

De twee belangrijkste leden van de MAC
familie zijn in principe C-MAC en
D-MAC, omdat deze voor de
data-overdracht (geluid, teletekst,
synchronisatie, encryptie) een snelheid
van 20,25 Mbit/seconde gebruiken.
Daardoor is eenvoudige omzetting
mogelijk (in twee richtingen!) van de
digitale studio standaard CCIR REC 601,
die de helderheids component
kwantiseert met 13,5 MHz en de chroma
component (=kleur) met 6,75 MHz. Dit
zijn dezelfde frequenties die worden
verkregen wanneer de tijdscompressie
factoren (3:2 en 3:1) worden toegepast
om een (4:3) MAC signaal te vormen.

Zulke hoge data-overdrachts snelheden
kosten een hoop bandbreedte, waarmee
C-MAC ongeschikt is voor uitzending via
aardse zenders of kabeltelevisienet.
D-MAC is voor aardse zenders eveneens
onbruikbaar, maar op de Kabel zou het
onder voorwaarden kunnen. Daarom zijn
destijds ook B-MAC en D2-MAC bedacht
die lage data-overdrachts snelheden
kennen en genoemde problemen omzeilen.

C-MAC

C-MAC is de originele EBU MAC
transmissie standaard. Als er geen
video ('lege beeldlijnen') wordt
uitgezonden is de momentane data-rate
20,25 Mb/s; dit komt overeen met een
gemiddelde data-overdrachts snelheid
van 3 Mb/s. Dit is voldoende voor acht
geluidskanalen (8 x mono of 4 x stereo)
met CD kwaliteit, maar er is grotere
flexibiliteit ontworpen om de
datacapaciteit ook alternatief te
kunnen gebruiken.

Voor het video-deel van het signaal
wordt (via de satelliet!) frequentie
modulatie gebruikt maar voor audio en
andere data, kortom het digitale deel,
wordt fase modulatie toegepast. Dit
maakt de ontvanger er niet eenvoudiger
op, omdat daarin twee verschillende
demodulator delen nodig zijn. C-MAC
wordt gebruikt door NRK in Noorwegen en
enige andere DBS uitzend organisaties
zijn van plan dit systeem in te zetten,
zij het dat velen ook als alternatief
D-MAC achter de hand houden.

Voor uitzending wordt bij het
video-deel van het C-MAC signaal een
driehoekige golfvorm opgeteld om de
nodige energie- dispersie op het
satelliet traject te bereiken.

B-MAC

B-MAC reduceert de vereiste bandbreedte
tot zo'n 6 MHz door een multi-niveau
data coderings systeem toe te passen,
hetgeen de data-overdrachts snelheid
inperkt. Dat gaat nogal ten koste van
de ongevoeligheid voor ruis van het
digitale deel (geluid, data) van het
signaal, ofwel: er is een grotere hoog-
frequente signaal-ruis verhouding nodig
aan de ingang van de ontvanger. De
verwerking van wat zwakkere signalen
gaat dus minder goed. B-MAC signalen
kunnen worden her-uitgezonden via de
conventionele aardse middelen zonder
dat een vertaalslag (transcoderen)
nodig is. Het is in gebruik bij vele
kabel exploitanten in Canada en
Australie.

Gedurende lange tijd al wordt B-MAC
(het enige operationele systeem dat
geconditioneerde toegankelijkheid kent
en een tot op heden onkraakbare
encryptie) in Europa gebruikt door de
American Forces Broadcasting Network en
door SIS, de Engelse interactieve
informatie dienst. Feitelijk heeft
Sientific Atlanta een monopolie op
B-MAC apparatuur.

D-MAC

D-MAC gebruikt duo-binaire codering om
de vereiste bandbreedte te reduceren,
en dat zonder een significant verlies
aan ruisbestendigheid. Het gehele D-MAC
signaal wordt frequentie- gemoduleerd
alvorens het wordt uitgezonden. Voor
ontvangst is in de ontvanger dus
slechts EEN conventionele FM
demodulator vereist. Het
allerbelangrijkste aspect van D-MAC is
diens compatibiliteit met het
voorgestelde Europese
High-Definition-TV systeem (HD-MAC,
Eureka 95).

D-MAC heeft met C-MAC de momentane
data-overdrachts snelheid van 20,25
Mb/s gemeen en kan dus ook bijvoorbeeld
8 audiokanalen met CD-kwaliteit aan of
een ander equivalent. Op de Engelse BSB
satelliet zal waarschijnlijk D-MAC
worden gebruikt.

D-MAC heeft een (gecomprimeerde) video-
bandbreedte van 7,4 MHz, maar het
data-pakket met z'n 20,25 Mb/s vereist
zo'n 10,5 MHz hoogfrequent transmissie
bandbreedte wanneer het wordt
uitgezonden door AM-restzijband
zenders. In aanvang vond men in Europa
deze bandbreedte te groot voor gebruik
in kabeltelevisie netwerken.

D2-MAC

D2-MAC is een ondervariant van D-MAC,
bedoeld om het transmissie bandbreedte
probleem te verminderen door slechts
half zoveel data uit te zenden, ergo
10,125 Mb/s. Dat betekent dus dat
slechts 4 (mono) audiokanalen met
CD-kwaliteit of een equivalent daarvan
beschikbaar zijn. Het omzetten van
D-MAC in D2-MAC is eenvoudig mogelijk
door de helft van de data weg te laten.
Daartoe zijn de datapakketten in D-MAC
gegroepeerd in twee 'onderrasters'.

In D2-MAC wordt de grootste transmissie
bandbreedte door het (gecomprimeerde)
video-deel bepaald. Oorspronkelijk zijn
er in Europa proeven gedaan om het
D2-MAC signaal in de conventionele 7
(VHF) resp. 8 (UHF) MHz brede
TV-kanalen over te dragen. Dit bleek
slechts als noodoplossing aanvaardbaar.
Feitelijk is een ongeveer 10 MHz breed
kanaal vereist, rekening houdend met de
restzijband modulatie.

Net als bij C-MAC wordt bij D2-MAC voor
uitzending over het satellietpad ten
behoeve van energie-dispersie een
driehoekige spanningsvorm opgeteld,
maar dan wel bij het gehele basisband
signaal en niet slechts bij het
video-deel daarvan.

D2-MAC 16:9

D2-MAC 16:9 is een broertje van D2-MAC,
met als verschil dat de uitgezonden
beeldverhouding van breedte en hoogte
(4:3 bij alle TV-systemen in de wereld)
is veranderd in 16:9. Hierdoor kunnen
bijvoorbeeld speelfilms beeldvullend
worden weergegeven, zonder zwarte
balken boven en onder. Een en ander
wordt bereikt door andere compressie
factoren te kiezen voor luminantie en
chrominantie, namelijk resp. 2 en 4.
Deze compressie factoren worden ook bij
HD-MAC gebruikt, waarover later meer.
Hierdoor wordt het video-deel echter
weer bepalend voor de vereiste
transmissie bandbreedte, die ruim 11
MHz bedraagt, wederom rekening houdend
met restzijband uitzending. Dit heeft
geleid tot 'standaardisatie' van 12 MHz
brede kanalen op de kabeltelevisie
netten in (delen van) Europa, waaronder
Duitsland (Deutsche Bundes Post) en
Nederland (vnl. CASEMA). De energie
dispersie ten behoeve van het satelliet
transmissie traject is identiek
geregeld als bij D2-MAC.

HD-MAC

HD-MAC is de Europees aanvaarde norm
voor uitzendingen van High-Definition
TeleVision (HDTV). In Eureka 95 worden
de ontwikkelings werkzaamheden
begeleid. HD-MAC gaat uit van het
dubbele aantal beeldlijnen (en 16:9
beeldformaat) in de studio's en op het
ontvanger display, maar NIET op het
transmissiepad daartussen. Daartoe
wordt in de rasterblanking van het
video-deel van het signaal extra
informatie meegezonden, die speciale
HD-MAC ontvangers in staat stelt de
oorspronkelijke 1250 beeldlijnen in
16:9 te reconstrueren. Gewone MAC
ontvangers geven dan slechts 625 lijnen
weer. Aan de betrouwbare ontvangst van
deze extra uitgezonden informatie wordt
uiteraard een hoge eis gesteld.
Onderzoekingen zullen nog moeten
uitwijzen of hier misschien een
bottle-neck in het systeem zit waar het
gaat over transmissie via de
kabelnetten.

Het HD-MAC signaal moet -behoudens het
bovenstaande- in 12 MHz brede
transmissie kanalen passen in geval van
restzijband uitzending via de kabel. De
energie- dispersie op het satellietpad
verloopt eender als bij D-MAC is
beschreven.

A-MAC

A-MAC was eigenlijk het eerste systeem
waarin het digitale deel (data, geluid)
parallel op een aparte hulpdraaggolf
van 7,16 MHz werd uitgezonden. Veel
meer had het niet te bieden, zij het
dat hiermee voor het eerst bewezen werd
dat het mogelijk was luminantie en
chrominantie in tijd gecomprimeerd en
in tijd per beeldlijn gemultiplext uit
te zenden. A-MAC is heden ten dage
geschiedenis.

S-MAC

S-MAC is een variant die bedoeld is
voor studiogebruik. Er is een
bandbreedte van ruim 11 MHz voor nodig
om de originele synchronisatie en
kleurburst signalen te handhaven die
een vertaalslag naar PAL of SECAM
mogelijk moeten maken. In dit artikel
wordt hier verder niet op in gegaan.

ENCRYPTIE

Veel heersende verwarring ontstaat door
misinterpretatie van het woord
'decoder'. Om MAC beelden te ontvangen
heeft men een MAC decoder nodig. Dit
apparaat vertaalt de binnenkomende
uitzending in de MAC-vorm naar een
signaal waarmee een TV-ontvanger (of op
z'n minst de beeldbuis ervan) kan
worden aangestuurd. De huidige
ontvangers bevatten een PAL decoder (in
Frankrijk en Rusland een SECAM
decoder). Die decodeert het
binnenkomende PAL signaal naar een
basisband signaal waarmee een beeld op
het beeldscherm kan worden gevormd. Om
PAL te ontvangen is een PAL decoder
nodig, om SECAM te ontvangen een SECAM
decoder en om MAC te ontvangen zullen
we een MAC decoder moeten gebruiken.

Als uitzendende organisatie kun je de
programma's versleutelen (encrypten)
-foutief ook wel genoemd 'coderen' of
'scramblen'- en dat kan het beelddeel,
het geluidsdeel of beide betreffen.

Op die manier zijn de uitgezonden
programma's alleen te bekijken door
kijkers die beschikken over een
geschikte ontsleutelaar (decrypter).
Omdat een MAC signaal beeld, geluid en
data bevat kan de uitzender zowel beeld
als geluid versleutelen en hij heeft
bovendien in het datapad de
mogelijkheid parallel informatie mee
uit te zenden naar de 'geautoriseerde
ontsleutelaars' hoe het signaal moet
worden ontsleuteld. De autorisatie kan
zowel een groep apparaten als een
individueel ontsleutel apparaat
betreffen. Het fundamentele voordeel
van MAC is dat de decoder tevens de
ontsleutelaar kan zijn, naast het
voordeel van de verbeterde
beeldkwaliteit, zeker in HD-MAC. Het
voorkomt bij de consument allerlei
aanvullende ontsleutelaars (vb. FilmNet
kastje) en bijbehorende verbindings
snoeren. Om het versleutelde Franse
programma Canal Plus van de Franse
omroep satelliet te ontvangen is
slechts een D2-MAC decoder/
ontsleutelaar nodig en die is a priori
in de D2-MAC ontvanger aanwezig.

Het principe is dus eenvoudig. De
werkelijkheid is wat gecompliceerder,
maar zo is het in het leven altijd.
(wordt vervolgd)

