342, woe 12 sep '90

KORTE-GOLFCRISIS

Als u geinteresseerd bent in de laatste
ontwikkelingen in de Golf crisis en u
beschikt over kortegolf radio-ontvangst
apparatuur, dan is het mogelijk om af
te stemmen op de buitenlandse diensten
van diverse radio stations in het
gebied.

IRAK

Irak heeft zestien 500 kiloWatt zenders
voor de kortegolf. Hierop zijn twee
netwerken in gebruik: een voor het
Midden Oosten in het Arabisch, de ander
voor wereld service.
De meeste frequenties worden gedeeld
met zenders van andere landen, zodat
ontvangst niet storings vrij is.
Opvallend is dat op 9530 kHz, een
frequentie die Irak deelt met Jordanie
en the Voice of America, sinds enige
weken een stoorzender werkt, die
ontvangst onmogelijk maakt.
Waarschijnlijk doet Irak dit zelf, om
te voorkomen dat de Iraki's naar the
Voice of America luisteren...
's Avonds laat is vooral de ontvangst
van 15150 en 13660 kHz uitstekend.

USAF

De United States Air Force (USAF) heeft
een groot aantal kanalen in het
kortegolf gebied, waarop de vliegtuigen
contact houden over grote afstanden.
Een van de meest interessante
frequenties is 11.176 MHz in de Upper
Side Band (USB), voor de luchtbrug
tussen de USA en Saoudi Arabie met
Galaxy vliegtuigen.

De uitzendingen die volgen zijn in de
Engelse taal en gericht op West Europa;
de tijden zijn in Nederlandse
zomertijd.

JORDANIE

Radio Jordanie is te beluisteren van
13.00 tot 15.00 uur op 13.655 MHz en
vanaf 15.15 uur op 9.560 MHz. Men maakt
gebruik van zenders met een
zendvermogen van 500 kiloWatt en de
eerst genoemde frequentie van 13.655
MHz is dan ook goed te ontvangen. Na
15.15 uur, als er wordt overgeschakeld
op 9.560 MHz, is de ontvangst echter
matig tot slecht. Dit komt voornamelijk
door storing van een station op
dezelfde frequentie. Er wordt ook geen
aankondiging gemaakt dat men van
frequentie gaat veranderen, want de
uitzending op 13.655 MHz wordt abrupt
beeindigd, om vervolgens (na ca. 1
min.) te worden voortgezet op 9.560
MHz.

IRAN EN SYRIE

Een tweede station in de regio is Radio
Teheran in Iran, die gebruik maakt van
9.022 MHz van 21.30 tot 22.30 uur.
Hoewel de signaal sterkte goed is, laat
de modulatie van de zender wel wat te
wensen over en klinkt deze wat zacht en
licht vervormd.

Station nummer drie is Radio Damascus
in Syrie en is te beluisteren op 12.085
en 15.095 MHz van 22.05 tot 23.05 uur.
In de aankondiging van het station
wordt de frequentie van 15.095 MHz niet
genoemd, maar in plaats daarvan 9.950
MHz. Op deze frequentie is echter
tijdens de eerder genoemde uitzend
periode niets te horen van Radio
Damascus.

TURKIJE EN SAOUDI-ARABIE

Vervolgens is er dan nog de 'Voice of
Turkey' in Turkije op 9.795 MHz met een
uitzending die duurt van 22.00-22.50
uur. De ontvangst is helaas wat matig
doordat er meerdere stations van
dezelfde frequentie gebruik maken,
hoewel de 'Voice of Turkey' wel het
sterkste signaal lijkt te hebben.

Ook Saoudi Arabie tenslotte moet op de
korte golf te horen zijn, maar hiervan
zijn de uitzend tijden en frequenties
niet goed bekend. Volgens de 1990
editie van het World Radio and TV
Handbook (WRTH) maakt men gebruik van
9.705 MHz van 18.00-23.00 uur, maar Jan
heeft tot dusverre het station niet
gehoord in die tijdsperiode en op die
frequentie. (Met dank aan Willem Bos en
Jan Nieuwenhuis).

OPNIEUW BRANDSTOFLEK SHUTTLE

In de nacht van 5 op 6 september maakte
de NASA bekend dat er opnieuw een
brandstoflek was aangetroffen in de
shuttle Columbia. Deze shuttle had in
mei ook al te kampen met een dergelijk
probleem, waardoor hij van het lanceer
platform naar de grote hangar terug
gereden moest worden. Het lek werd daar
gerepareerd, waarna de Columbia in
augustus weer naar het platform werd
gereden, om daar te worden klaargemaakt
voor de STS-35 missie die op 6
september plaats moest hebben. Nu
blijkt een brandstofpomp dus voor
nieuwe problemen te zorgen.

De lancering van de shuttle is nu
gepland voor deze week. Wanneer hij
voor vrijdag nog niet heeft plaats
gevonden krijgt de lancering van de
shuttle Discovery de prioriteit. Deze
shuttle moet de zonne verkenner Ulysses
lanceren, en heeft daarvoor een
gunstige samenstand van de planeten
(een zogenaamd lanceer venster) nodig.
De Discovery moet begin oktober
vertrekken, of anders wachten op een
nieuw lanceer venster. De lancering
ervan is nu gepland voor 5 oktober. De
Discovery is de enige van de drie
shuttles waarbij nog geen brandstoflek
is aangetroffen... (Aldus Yvo
Krijgsman)

BADR-1

Maarten Meerman, een van mensen van het
Uosat ruimtevaart team dat zich
bezighoudt met onder meer amateur
satellieten, heeft zich verbaasd over
de verschijning van de Pakistaanse
satelliet BADR-1. Hij is op onderzoek
uitgegaan omdat hij meende dat er
mogelijk zwaar 'geleund' is op de
Engelse ontwerpen van Uosat kunstmanen.
Hij schijft ons via de Electronic Mail:
'Over BADR-1 weet ik dat deze satelliet
is gebouwd door SUPARCO, de Space and
UPper Atmosphere COmmision of Pakistan.
Er is weinig bekend over de exacte
grootte van het ding, maar het is van
dezelfde klasse als UoSAT-2 (60 kg).'

'ENGELSE' TELEMETRIE

'De telemetry die hij uitzendt is
compatibel met die van UoSAT-2, en ook
de frequentie van de downlink
transmitter is hetzelfde (145.825 MHz).
Er is nog een tot nu toe niet gehoorde
downlink op 144.028 MHz. Suparco maakt
er gewag van dat de satelliet geheel
ontworpen en gebouwd is in Pakistan,
door Pakistaanse ingenieurs, wat de
kennis en kunde van Pakistan in
ruimtevaart techniek onderstreept.

Er is een paar jaar geleden een
samenwerking geweest tussen UoSAT op de
Universiteit van Surrey in Engeland, en
Suparco. Die samenwerking bestond eruit
dat een aantal studenten uit Pakistan
een MSc (Drs) studie aan de
universiteit kwamen volgen en projecten
deden die met UoSAT te maken hadden.

GRONDSTATIONS PAKISTAN

UoSAT heeft in die tijd twee UoSAT
grondstations gebouwd voor Suparco: in
Karachi en Lahore. Dit was rond de tijd
van de lancering van UoSAT-2 (1984). Er
is een Suparco student verwijderd van
de Universiteit wegens het in bezit
hebben van technische informatie over
UoSAT-2, die hij niet legitiem
verkregen kon hebben. In hoeverre die
informatie is gebruikt, en of er
werkelijk technologie van UoSAT is
gekopieerd in BADR-1 is niet met
zekerheid te zeggen. De satelliet wordt
door een aantal organisaties van
zendamateurs niet als amateur satelliet
gezien en het gebruik van amateur
frequenties wordt door deze
organisaties als overtreding van
internationale afspraken gezien. (De
137-139 scientific band zou meer
geschikt zijn). De discussie is echter
nog aan de gang. De vraag is waar men
de grens moet leggen: Oscar 10 en 13
hebben ook veel overheids financiering
gehad, en UoSAT-1 en 2 hadden ook geen
transponders aan boord, en zijn ook
voor een deel door professionele
bouwers gemaakt.'

KEPLERSET

De baangegevens van BADR-1 zijn de
volgende:
Satellite: BADR-1
Catalog number: 20685
Epoch time:     90219.98463752
Element set:      32
Inclination:       28.4957 deg
RA of node:       155.3271 deg
Eccentricity:       0.0526192
Arg of perigee:     9.8327 deg
Mean anomaly:     351.3376 deg
Mean motion:       14.99220559 rev/day
Decay rate:         2.2607e-03
rev/day^2
Epoch rev:        344

UoSAT-F

De nieuwe amateur satelliet UoSAT-F,
die nu in de University of Surrey wordt
ontwikkeld, moet al in april 1991
worden gelanceerd met een ARIANE 40
raket, dus een ARIANE 4 konfiguratie
zonder externe hulpmotoren. De primaire
payload tijdens deze lancering is de
eerste European Remote sensing
Satellite (ERS-1) van de ESA. Deze 2400
kg zware satelliet wordt gebruikt voor
aard observatie.

Tijdens deze ARIANE-vlucht V44 moeten
naast ERS-1 en UoSAT-F nog drie kleine
satellieten in een baan om de aarde
worden gebracht: TUBSAT (een kleine
experimentele satelliet van de
Technische Universiteit van Berlijn),
SARA en Datasat-X. De satellieten
moeten in een zon-synchrone,
cirkelvormige baan komen met een hoogte
van zo'n 785 km en een baanhelling van
98,5 graden. De omlooptijd moet
ongeveer 100,465 minuten worden en de
hoogste passages zijn dagelijks rond
1030 uur 's morgens en 1030 uur 's
avonds te verwachten. (Aldus Nico
Janssen, PA0DLO)

INMARSAT-C

Te land, ter zee en in de lucht:
Nederland is het distributie land van
Europa en wil dat blijven. Vlotte
communicatie en goede bereikbaarheid
zijn daarbij noodzakelijk.

Samen met zes Nederlandse
wegvervoerders houdt PTT Telecom een
proef met Inmarsat-C. Dit communicatie
systeem maakt direct contact tussen de
transport onderneming en de vrachtwagen
chauffeur op elk moment mogelijk. Het
systeem is oorspronkelijk voor de
kustvaart ontwikkeld, maar is ook
uitstekend voor het wegverkeer
bruikbaar.

BERICHTENVERKEER VIA BOORDCOMPUTER

De werking van Inmarsat-C is snel
uitgelegd. De vrachtwagens hebben een
draagbare personal computer aan boord
met een kleine printer, een
zend-ontvanger en een kleine vaste
antenne op het dak van de cabine.
Berichten kunnen worden verzonden en
ontvangen via een satelliet en een
grondstation dat in Engeland staat.
Tijdens de proef loopt de communicatie
tussen het grondstation en het kantoor
nog via een telexlijn, maar in de
toekomst zal Inmarsat-C aan het gewone
telefoonnet en aan Datanet-1 worden
gekoppeld. Dan is vanuit de vrachtwagen
in principe elke abonnee ter wereld
bereikbaar die op het openbare
telefoonnet is aangesloten.

ROADACOM

Op basis van Inmarsat-C ontwikkelen PTT
Telecom, DAF en anderen een compleet
diensten pakket voor het wegvervoer:
Roadacom. Daarin is een 'logic
recorder' opgenomen, die automatisch
tal van gegevens registreert. Zonder
tussenkomst van de chauffeur kan dan
informatie als laad- en lostijden en de
toestand van de lading naar het bedrijf
worden geseind.

REIKWIJDTE

Inmarsat-C bestrijkt nu heel Europa.
Eind 1990, als daarvoor ook
grondstations in Nederland zullen
staan, komen daar nog bij: heel Afrika,
Azie en bijna de hele Sovjet Unie.

De twee satellieten waarmee het systeem
werkt hangen boven de Atlantische en de
Indische Oceaan. Het is een digitaal
communicatie systeem dat werkt met een
snelheid van 600 bits per seconde.
(Bron: PTT Telecom)

