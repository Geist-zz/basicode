369, maa 17 dec '90

CONSEQUENTE COMPUTER

Bij het Centrum voor Wiskunde en
Informatica (CWI) in Amsterdam werkt
men aan een systeem dat computers
gemakkelijker toegankelijk moet maken.
De aanpak is minder ambitieus dan die
van de Japanners (zie Beeldkrant 354
van 22 oktober), maar heeft daardoor
misschien meer kans van slagen. Als een
computer zich maar op een consequente
manier aan de gebruiker presenteert,
dan is die computer ook gebruikers
vriendelijk, zo denkt het CWI.

MACINTOSH

De meest verbreide benadering van een
vriendelijke computer is op het
ogenblik de Macintosh. Daarbij geeft de
gebruiker zijn opdrachten door via een
muis een mogelijkheid aan te wijzen op
het scherm. Programmeurs die
programma's voor de Macintosh moeten
vervaardigen dienen allemaal gebruik te
maken van dezelfde zogeheten
gereedschaps kist. Daarin zitten
kant-en-klare stukjes programma om de
latere gebruiker de vertrouwde
schermaanblik te bieden. Zelfs wanneer
de programmeur de gereedschaps kist
volgens de gebruiks aanwijzing
gebruikt, ontstaan er echter toch nog
verschillen in de bediening van
programma's.

DIR EN RENAME

Bij MS-DOS computers is consequent
gedrag nog veel verder te zoeken. Stel,
we willen de naam van een schijfbestand
veranderen. We weten de naam van het
bestand niet precies en dus vragen we
eerst de lijst met bestands namen op.
Rechtstreeks vanuit MS-DOS gaat dat met
de opdracht 'dir'. Zitten we echter in
Basic, dan luidt de opdracht 'files'.
De naam van het bestand veranderen we
vervolgens met de opdracht 'rename'.
Zitten we echter in Basic, dan is het
'name' en moeten er dubbele aanhalings
tekens om de bestandsnamen heen.

VIEWS

Eenvoudiger zou het zijn, wanneer we in
de bestands lijst met de cursor naar de
gezochte oude naam zouden kunnen lopen
en dan gewoon de nieuwe naam over de
oude heen zouden kunnen typen. Dit is
het soort mogelijkheden waarnaar het
CWI streeft in zijn Views project.

WEDERKERIGE KOPPELINGEN

Stel, op het computerscherm staat een
temperatuur vermeld in graden Celsius
en in graden Fahrenheit. We kunnen dan
met de cursor naar de temperatuur in
graden Celsius lopen en die veranderen.
De temperatuur in graden Fahrenheit
wordt vervolgens automatisch
meeveranderd. Evenzo hadden we kunnen
ingrijpen in de graden Fahrenheit,
waarbij de graden Celsius met de
wijziging zouden zijn meegegaan. In de
meeste computer programma's van het
moment is er of een koppeling van
Celsius aan Fahrenheit, of net
omgekeerd, maar niet in beide
richtingen. In het Views systeem zijn
wederkerige koppelingen de norm.

SNELLERE COMPUTERS

Deze verwevenheid van de dingen op het
scherm is mogelijk geworden door de
toegenomen snelheid van personal
computers. Als er iets verandert, dan
moet de computer snel kunnen nagaan
welke dingen daarmee samenhangen en die
dingen aanpassen zonder dat de
gebruiker lang hoeft te wachten.

WYSIWYG WORDT TAXATA

Uit de wereld van de tekstverwerking is
de term WYSIWYG bekend: what you see is
what you get, wat je op het scherm
ziet, is wat je op papier zult krijgen.
In de praktijk wordt dit principe
eigenlijk maar zelden letterlijk
verwezenlijkt. De aanpak van het CWI
gaat nog verder dan WYSIWYG. De naam
ervoor is TAXATA: things are exactly as
they appear, de dingen zijn precies
zoals ze eruit zien. Je werkt niet aan
een kopie van de feitelijke gegevens,
die je uiteindelijk nog zult moeten
opslaan als het definitieve exemplaar.
Nee, je hebt het echte exemplaar al
voor je. Dit geldt niet alleen bij het
wijzigen van teksten, maar ook bij
getallen, zoals de genoemde temperatuur
waarden.

TERUG NAAR THUISCOMPUTER

Wanneer een programmeur een programma
wil maken, moet hij op het moment op de
hoogte zijn van vier dingen: ten eerste
de opdrachten van het besturings
systeem, ten tweede de opdrachten van
de editor (of tekstverwerker) waarmee
het programma gemaakt wordt, ten derde
de programmeertaal en ten vierde hoe
een programma in die taal op deze
machine ten uitvoer moet worden
gebracht. Bij Views zijn er alleen nog
de programmeertaal en de editor. De
overige zaken zijn hierin opgenomen.
Dit gaat eigenlijk een beetje terug
naar de oude thuiscomputer. Daarvoor
hoefde je ook geen afzonderlijk
besturings systeem te kennen: de Basic
waarin je programmeerde diende tegelijk
als besturings systeem.

ABC

De programmeertaal bij Views is een
nieuw ontworpen taal, ABC genaamd. Deze
taal is zo opgezet dat de verwevenheid
van de betrokken objecten gemakkelijk
kan worden aangegeven. Een programma in
ABC is ongeveer vijf maal zo bondig als
een programma in Pascal.

Moeten we nu allemaal meteen ABC gaan
leren? Dat staat nog te bezien. Eens
bedachten wetenschappelijke informatici
de taal Algol-68: in zijn tijd
werkelijk een juweeltje van
consequentheid en overzichtelijkheid.
Slechts weinigen hebben er echter ooit
gebruik van gemaakt. Nu is het een dode
taal.

Wat we wel zien, is dat vele van de
mooie eigenschappen van Algol-68 toch
zijn terechtgekomen in de taal C, de
populairste onder de nieuwe
programmeertalen. Die fraaie
eigenschappen hebben daar echter wel
gezelschap gekregen van programmeurs
trucs waarbij Algol-68 mensen zich in
hun graf zouden omdraaien. Views en ABC
mogen blij zijn wanneer ze op een of
andere manier zouden mogen voortleven
in systemen die werkelijk gebruikt
worden. (met dank aan Pim van Tend)

ELEKTRONISCHE KRANT VOOR BLINDEN

Begin 1991 gaan 50 visueel
gehandicapten dagelijks het dagblad
Trouw via elektronische weg ontvangen
en lezen. Het gaat hier om een
experiment dat onder de naam ELK
(Elektronisch Lezen van een Krant) is
opgezet door het ministerie van WVC en
het Centrum voor Gesproken Lektuur.
De gedigitaliseerde krant zal via het
landelijk FM-radio zendernet van de
Nozema worden verspreid nog voordat de
reguliere radio uitzendingen van de
omroep beginnen.
Via speciaal voor de PC ontwikkelde
software wordt de gedigitaliseerde
krant gelezen en de digitale informatie
wordt dan via de ether (net als deze
Basicode Beeldkrant) verzonden. Aan de
ontvangstkant worden via een
tekst-naar-spraak systeem de nieuws
berichten omgezet naar gesproken woord.
Het systeem is ontwikkeld in Zweden in
samenwerking met de Gotenborg Posten en
het Chalmers Institute of Technology in
1983 en werd operationeel in 1985.
(Uit: Telecombrief)

ATARI-ST VERTAAL-PAKKET

Op de afgelopen HCC-dagen
introduceerden we een Basicode
vertaal-pakket voor de Atari-ST's. Dit
pakket is bruikbaar op de 520ST, de
1040ST en alle Mega ST's. Het bestaat
uit een 3.5 inch diskette met daarop
het vertaalprogramma, en een
interface-kabel die wordt aangesloten
op de seriele poort (RS232). Er was
toen zoveel vraag naar, dat we binnen
de kortste keren door onze kleine
voorraad heen waren. Maar inmiddels
hebben we een nieuwe serie
binnengekregen, zodat u e.e.a. bij ons
kunt bestellen: maak daartoe f60,00
over op giro 1419 t.n.v. NOS Algemeen
Secretariaat in Hilversum, o.v.v.
'Basicode vertaal-pakket voor Atari
ST'. We bezorgen het dan per post bij u
thuis.

BEST OF BASICODE NO. 4 UITVERKOCHT

Tijdens de HCC-dagen ging tevens het
laatste exemplaar van onze vierde
cassette uit de serie 'The Best of
Basicode' de deur uit. Deze is dus niet
meer verkrijgbaar. De eerste drie
cassettes (B.O.B. 1, 2 en 3) wel nog:
ze kosten f7,50 per stuk, en zijn
eveneens te bestellen via giro 1419.
Als u ze alle drie tegelijk bestelt
hoeft u maar f15,00 over te maken.
Bovendien krijgt u dan een originele
Hobbyscoop linnen draagtas erbij kado.
Ook onze CD (Best of Basicode nr. 5) is
nog steeds verkrijgbaar voor f15,00.
Tot slot, als u Best of Basicode 1,2,3
en 5 tegelijk bestelt, hoeft u in
verband met de lagere verzendkosten
maar f25,00 over te maken voor de 3
cassettes en de CD samen. Ook dan
zenden we de fraaie draagtas gratis
mee.

BASICODE VERTAALPROGRAMMA C-64

Op woensdag 5 december j.l. zonden we
een nieuw Basicode vertaalprogramma uit
voor de Commodore 64, geschreven door
Melis van Deelen uit De Glind. Uit de
daarop volgende reacties van
luisteraars is ons gebleken dat veel
Commodore 64 bezitters er niet in
geslaagd zijn het nieuwe
vertaalprogramma in te lezen in hun
computer. Daarom hebben we besloten het
vertaalprogramma vandaag nogmaals uit
te zenden, zodat u een nieuwe kans
krijgt.

DOWNLOADEN OF BESTELLEN

Mocht het ook deze keer niet gelukt
zijn, dan blijven er twee mogelijkheden
over:

1) U haalt het programma uit onze
Fido-NOS databank, bereikbaar met
computer en modem via tel. 035-45395.
Het staat onder de file-naam
'VERTPROG.C64' beschikbaar in
file-gebied 3. Denk er echter aan dat
dit een MACHINETAAL programma is! U
kunt het dus niet 'listen' op uw
scherm, alleen 'downloaden' met behulp
van een 'transparant' bestands
overdrachts protocol, bv. Zmodem,
Kermit of Telink.

2) U bestelt het programma op diskette.
Maak in dat geval f5,00 over op
bankrekening nummer 49.00.12.205 ten
name van A.J. van Donk, Meiland 30,
3075 SJ Rotterdam, o.v.v. 'C-64
Basicode diskette'. U krijgt de
diskette dan thuisbezorgd over de post.
Als u via uw eigen girorekening wilt
bestellen, maak dan f5,00 over op
girorekening nummer 3016 van AmRo Bank
Rotterdam, t.g.v. A.J. van Donk
Rotterdam, bankrek. nr. 49.00.12.205,
ook weer o.v.v. 'C-64 Basicode
diskette'. En vergeet niet uw VOLLEDIGE
naam en adres te vermelden!

TOELICHTING VERTAALPROGRAMMA

Bij het nieuwe vertaalprogramma hoort
ook een uitgebreide uitleg in de vorm
van een 'nieuwsbrief'. Afgelopen
maandag 10 december hebben we deze
uitgezonden. Mocht u de toelichting
niet (goed) ontvangen hebben, dan kunt
u hem evenals het vertaalprogramma uit
ons Fido-NOS BBS halen: zie file-gebied
3. De file-naam is 'C64TOEL.BSC'. Op de
eerder genoemde diskette is deze uitleg
reeds opgenomen. Tot slot kunt u hem
ook bij ons aanvragen: stuur een
briefkaart naar Postbus 1200 in
Hilversum o.v.v. 'Uitleg C-64'. U
krijgt hem dan (op papier)
thuisbezorgd.

