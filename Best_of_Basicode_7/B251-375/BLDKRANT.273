273, woe 29 nov '89

MICROSATS EN UOSAT D EN E

Op 13 november heeft ARIANESPACE bekend
gemaakt dat de lanceerdatum voor de
vier MicroSats en UoSAT D en E
vervroegd is naar 9 januari 1990. Deze
verschuiving van 10 dagen werd mogelijk
doordat er problemen waren ontstaan met
de Japanse satelliet SuperBird B. Deze
satelliet zou op 13 december moeten
worden gelanceerd met een ARIANE-raket
tijdens vlucht V35A. Omdat deze
satelliet in verband met technische
problemen niet op tijd klaar is voor de
lancering, is een uitstel noodzakelijk.
Daarom kan de volgende vlucht, V36A,
worden vervroegd.

De te lanceren satellieten, SPOT 2, de
vier MicroSats en UoSAT D en E, waren
al gereed voor de lancering, die
oorspronkelijk in november was gepland.
De extra tijd, die beschikbaar kwam, is
goed besteed aan het verder testen en
kalibreren van de satellieten.
Bovendien kon men allerlei nieuwe
programmatuur voor de satellieten
uitproberen.

De lanceercampagne voor de 7 nieuwe
satellieten start nu op 27 november.
Begin december worden alle satellieten,
met bijbehorende apparatuur, naar de
ESA lanceerbasis bij Kourou in Frans
Guyana getransporteerd. Op 12 december
begint men met het monteren van alle
satellieten bovenop de derde trap van
de ARIANE 4 raket. Op 23 december gaan
alle teams tijdelijk terug naar huis
voor Kerstmis. Na Kerstmis gaan alle
betrokkenen weer naar Kourou voor de
laatste voorbereidingen op de lancering
op 9 januari. Deze lancering zal
overigens rond 0130 UTC plaatsvinden.
Het organiseren van een lanceer- net in
Nederland zal dus niet zinvol zijn.

AMSAT-PHASE 3D

AMSAT-DL meldt dat zij nu voldoende
financien heeft ontvangen om te kunnen
starten met de ontwikkeling en bouw van
de grootste amateur satelliet tot nu
toe: AMSAT-Phase 3D. Dit zeer
ambitieuze projekt moet een 200 to 400
kg zware satelliet opleveren, die in
eenzelfde soort baan moet komen als
OSCAR 13, dus een hoge elliptische
baan. Om het de gebruikers gemakkelijk
te maken zal deze satelliet een zeer
groot uitgangs vermogen krijgen: zo'n
250 W. Met zeer eenvoudige middelen
moet men al gebruik kunnen maken van
Phase 3D. Voorlopig zijn mode J en mode
L relais- stations gepland in deze
satelliet. Na zijn voltooiing over
enkele jaren kan hij gelanceerd worden
door een ARIANE of een andere grote
raket.

MIR

De nieuwe uitbreidings module voor het
Russische ruimtestation MIR, module D,
is al gelanceerd aan het begin van de
middag van zondag 26 november. De 19,5
ton zware module D werd door een Proton
raket vanaf Baykonoer in een lage baan
om de aarde gebracht. Op zaterdag 2
december moet de module aankoppelen aan
de koppelsektie van MIR. Binnen een
omloop na het aankoppelen wil men de
module dan overzetten naar de
koppelpoort aan de bovenzijde van de
koppelsektie met behulp van het Ljappa
manipulator-arm systeem. Omdat de
konfiguratie van het totale station dan
asymmetrisch is geworden, zijn
baanveranderingen nauwelijks meer uit
te voeren. In verband hiermee is MIR
midden november in enkele stappen naar
een baan boven 400 km gebracht.
Waarschijnlijk worden geen (grote)
baanwijzigingen meer uitgevoerd voor de
komst van de volgende grote module T,
die in februari of maart 1990 tegenover
module D wordt geplaatst, en de
konfiguratie dus weer symmetrisch
maakt.

De uitbreidings module D heeft een
lengte van 12,4 m en een grootste
diameter van 4,35 m. Hij bevat 7 ton
nuttige lading en wordt gestabiliseerd
met gyroscopen. Hij heeft 2
zonnepanelen met een totaal oppervlak
van 26,6 m2. Deze panelen leveren een
vermogen van 6,9 kW aan het station.
Naast allerlei wetenschappelijke
instrumenten, onder andere voor
aardobservatie, bevat module D de
nieuwe 'ruimte-scooter' SPK. Dit
systeem zal in de komende maanden door
Aleksandr Serebrov worden getest
tijdens enkele ruimtewandelingen rond
het station. Module D heeft een extra
groot luik om ruimtewandelingen te
vergemakkelijken.

In de laatste week van november en de
eerste dagen van december zijn MIR en
module D 's avonds goed zichtbaar
tijdens hoge passages van west naar
oost over Nederland. Misschien kan een
deel van de nadering en koppeling van
de module met MIR op 1 en 2 december
ook optisch worden waargenomen.
Nico Janssen, PA0DLO.

DECCA NAVIGATOR VERSUS LORAN C

Het Engelse ministerie van Transport
heeft plannen ontvouwd om het Decca
Navigator systeem te vervangen door
Loran C. Dit is een weliswaar
opmerkelijke, doch geenszins
onverwachte stap. In een 'consultative
document' (inspraak- informatie) vroeg
het ministerie per 11 september 1989
reacties op haar voornemens.

Tegen de achtergrond van een
afbrokkelend Decca Navigator systeem en
een daarentegen nog steeds groeiend
aantal Loran C ketens diende overwogen
te worden met welk systeem de 21ste
eeuw zou moeten worden ingegaan. Want
inmiddels is algemeen aanvaard, dat
NAVSTAR/GPS - overigens een geweldig
systeem - vanwege zijn militaire
karakter en hieruit voortvloeiende
risico's voor civiele gebruikers een
'aardse' back-up faciliteit dient te
krijgen. De Engelse regering hecht
hierbij grote waarde aan een
toekomstvaste keuze.

NIEUWE ZENDSTATIONS

Reeds geruime tijd overlegt een achttal
naties, waaronder Nederland, over een
mogelijke toekomstige Europese Loran C
infrastructuur. Deze studies hebben
inmiddels geleid tot een voorlopige
opzet, neergelegd in een in augustus
1989 verschenen rapport, waarin
Engeland een nieuw Loran C zendstation
zal bouwen ten oosten van Edinburgh en
samen met Ierland een ander station ten
westen van Shannon. Deze stations
zullen tesamen met bestaande, eventueel
te renoveren stations in de omringende
landen een volledige dekking van het
Verenigd Koninkrijk realiseren als deel
van een veel uitgestrekter
West-Europees systeem.

SAMENWERKING NODIG

Een dergelijke voorziening kan alleen
tot stand worden gebracht door middel
van internationale samenwerking. Voor
de gezamenlijke financiering is tussen
de deelnemende landen een voorlopige
overeenstemming bereikt over de te
hanteren verdeelsleutel. Engeland zal
hierin 27,1 procent van de
investeringskosten voor zijn rekening
nemen, en voor respectievelijk 19 en 17
procent bijdragen in de
exploitatiekosten en aan een te
stichten gemeenschappelijk
beheersorgaan. Bij de kostenverdeling
is uitgegaan van belang in de
voorziening en economische draagkracht
van het betrokken land. De percentages
voor Nederland bedragen respectievelijk
4,1, 5 en 4 procent.

KOSTENASPECT

De kosten verbonden aan Loran C zijn
voor Engeland attractief in
vergelijking met die voor het Decca
Navigator systeem. Voor het laatste
moeten namelijk maar liefst twintig
stations in de lucht worden gehouden,
tegen voor Engeland zelf slechts 1
Loran C station. Dit is een gevolg van
de veel grotere reikwijdte van dit
systeem, waardoor in samenwerking met
in naburige landen geinstalleerde
apparatuur een volledige dekking van de
Britse eilanden kan worden
gerealiseerd, die bovendien kwalitatief
beter is. Verder speelt een rol dat in
de naaste toekomst bij het Engelse
Decca net aanzienlijke herinvesteringen
ten behoeve van vervanging en
automatisering aan de orde komen.

Het Engelse ministerie van Transport
(DOT) realiseert zich terdege dat een
overgang op Loran C voor de ongeveer
veertigduizend Britse gebruikers,
waaronder een groeiend aantal in de
luchtvaart, niet zonder (financiele)
problemen is. Desondanks acht zij de
veranderingen, zeker op wat langere
termijn, wel degelijk ook in het belang
van de gebruikers. Financieel regelt de
Engelse regering voorzieningen zoals
Decca uit het General Light Fund, dat
op haar beurt gelden verwerft uit
heffingen op de beroepsvaart.

KORTE OVERGANGSPERIODE

Het plan bestaat om het Decca Navigator
systeem (DNS) na het operationeel
worden van Loran C nog twee jaar in de
lucht te houden. Men verwacht aldus in
1996 een phase out van DNS in het
Verenigd Koninkrijk. Een zo kort
mogelijke overlapperiode wordt zowel op
financiele als technische gronden
voorgestaan. Dit laatste aspect heeft
te maken met het mogelijk storen van
Loran C door Decca-signalen. In dit
verband bevat de circulaire een van die
prachtige Britse 'understatements'. Na
gesteld te hebben dat na 1996 DNS Loran
C niet meer kan storen, komt de
laconieke mededeling dat zulks niet
geldt voor de 'Dutch Decca Chain',
inclusief een volgstation in
Orfordness. Deze keten zal, naar het
heet voor 'domestic reasons', wellicht
tot in de volgende eeuw in de lucht
kunnen blijven. De voorgestelde zender-
configuratie waarborgt namelijk ook
voor de Nederlandse kust en tot ver in
het binnenland een uitstekende dekking
die vooral op sommige plaatsen,
bijvoorbeeld ten westen van Den Helder,
aanzienlijk beter is, c.q. verder reikt
dan de huidige door middel van DNS.

VOORUITZICHTEN VOOR NEDERLAND

De consequenties voor Nederland lijken
overwegend positief. Ook hier betekent
een heruitrusting voor een alternatief
plaatsbepalings systeem een kostenpost
voor de gebruikers, aangezien niet
altijd de afschrijving van de
DNS-apparatuur precies gelijke tred zal
houden met het operationeel worden van
het opvolgende systeem. De deelname van
Nederland in de te bouwen Loran C
voorzieningen voor Noordwest-Europa,
zoals beoogd, lijkt meer dan alleen op
grond van het principe van
internationale solidariteit een goede
zaak.

