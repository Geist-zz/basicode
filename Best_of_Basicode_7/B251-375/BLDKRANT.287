287, woe 17 jan '90

TWEEDE RUIMTEWANDELING MIR

Zoals reeds aangekondigd de 2de r/w in
de avond van 11 jan. 1990 (voor de S.U.
11 en 12 jan.). Aanvang: 1901UT, einde
2155UT. Het laatste deel van de r/w
vond plaats binnen het doorgangs
compartiment. Omdat dit luchtledig was
gemaakt rekent men dit tot de r/w. De
r/w vond plaats in de omlopen 22368 en
22369 (buiten ons bereik) en 22370
(2052-2059UTC) binnen bereik. Toen de
kosmonauten klaar waren met hun r/w
speelden zij video-opnamen door naar
TsUP (tijdens oml. 20371, 2245UT, en
20372, 12/1 om 0000UT) van hun werk
buiten het station en leverden hierbij
commentaar. Dit commentaar gaf een
beeld van hun activiteiten.

ACTIVITEITEN

Tijdens een r/w over een lengte van 20M
buiten het MIR station verrichtten de
kosmonauten de volgende werkzaamheden:
1. Het weghalen van het 2de deel van de
in 1988 buiten het station geplaatste
stoffen (Frans-Sovjet experiment).
2. Het plaatsen van stoffen voor een
verblijf buiten voor de duur van 1
jaar.
3. Het installeren van een aantal
experimenten en instrumenten (o.a. iets
wat Arthur werd genoemd en bestemd is
voor het registreren van stralingen en
een of andere meter).
4. Het maken van video-opnamen en
foto's. De videocamera's waren
geplaatst op de schouders van de
kosmonauten.
5. Het beproeven van een nieuw type
ruimtepakken.

Verder waren er een paar toegiften: het
schoonmaken van een venster, het
verzamelen van stof op de buitenkant
van MIR, het verwijderen van een
beschermlaag van een instrument en een
experiment uit te voeren tijdens het
passeren van de schaduwkegel van de
aarde.

LASTIG KARWEI

Eenmaal terug in het doorgangs
compartiment kregen zij het erg
moeilijk. Zij moesten de passieve poort
klaarmaken voor het t.z.t. aankoppelen
van Module-T (Kvant-3). Daarvoor
moesten zij het koppelmechanisme
afnemen van de poort waar nu Module-D
(Kvant-2) aan vastzit en dit aanbrengen
op de poort daar tegenover. Tussen
2052-2059UT was goed te horen hoe zwaar
zij het hadden, maar ook hoe goed hun
samenwerking was. Zij gebruikten dan
ook niet meer tijd dan in het
werkschema was voorzien.

VERLIES GEREEDSCHAP

Tijdens hun r/w verloren de kosmonauten
een hamer en een hakmes. Ook dreef er
een verpakkingszak weg. NASA kan dus
binnenkort enkele nieuwe satellieten
catalogiseren!

Er is nog geen datum van de volgende
r/w bekend, maar zeker is, dat deze
bemanning er nog 3, waarvan 2 met de
S.P.K. (ruimtescooter) moet maken. Dit
zal moeten gebeuren voor hun terugkeer
begin maart 1990. (De eerdere
terugkeerdata 19 en 26 febr. zijn
n.a.w. achterhaald, al komen deze in
berichten en publicaties nog steeds
voor.)
Chris v.d. Berg, NL-9165/A-UK3202.

EXPERT SYSTEEM GIDST RUIMTEVEER

Met de lancering van het Amerikaanse
ruimteveer Columbia heeft ook de rol
van real-time expert systemen een
nieuwe vlucht genomen. Drie expert
systemen, ontworpen met Gensym's
ontwikkel gereedschap G2, zullen het
NASA ruimteveer op zijn reis
vergezellen. De verwachting is dat de
applicaties, die gegevens controleren
en analyseren op mogelijke problemen,
de werklast van de NASA vluchtleiding
belangrijk zullen verlichten.

Gensym woordvoerder Jim Neumann: 'Voor
het eerst heeft een Amerikaans
ruimteveer aan boord adviserende
programmatuur die on-line wordt
gebruikt en real-time capaciteiten
bezit. Bij voorgaande reizen beschikte
men niet over een dergelijk programma,
dat op een eenvoudige manier
vluchtregels transformeert tot expert
systemen'. De programmatuur is in de
loop van het afgelopen jaar ontwikkeld
aan het Nasa Johnson Space Center in
Houston, Texas. De applicaties zullen
het ruimteveer gidsen door het heelal
en zich onder meer bezig houden met
navigatie, controle en satelliet-
communicatie systemen. De in real-time
gegenereerde telemetrische
gegevensstroom die G2 gedurende de reis
van het ruimteveer zal ontvangen en
analyseren, omvat meer dan driehonderd
meetwaarden per seconde.

BELANGRIJKE STAP VOORWAARTS

Troy Heindel, Nasa projectmanager en
een van de vluchtleiders, vertelt dat
deze expert-systeem applicaties voor de
Nasa een belangrijke stap voorwaarts
betekenen in het gebruik van
geavanceerde real-time expert- systeem
technologie in een operationele
omgeving. Heindel: 'De activiteiten van
de vluchtleiding zijn buitengewoon
gegevens- intensief in termen van
snelheid, volume en complexiteit van de
gegevens die worden gegenereerd. Zelfs
de meest doorgewinterde vluchtleiders,
met jarenlange training en
werkervaring, worden zwaar op de proef
gesteld door de snel veranderende
omstandigheden tijdens de vlucht'.

KENNIS EN EXPERTISE

Doel van de software is de kennis en
expertise van een menselijke expert op
te nemen en te transformeren in een
werkend programma, vertelt Neumann.
Daaraan toegevoegd is het vermogen tot
real-time verwerking. Dat stelt het
programma in staat de gegevens te
controleren en te analyseren terwijl ze
veranderen in de tijd, met het doel
potentiele problemen te onderscheppen
en in een vroeg stadium op te lossen.
'In het heelal gebeuren dingen namelijk
in seconden en soms zelfs in
miljoensten van seconden'.

APPLICATIES

De eerste van de drie applicaties
betreft de controle en analyse van
gegevens afkomstig van de sondes die
informatie uit de 'buitenlucht'
verzamelen. Deze peilingen leveren
real-time gegevens op met betrekking
tot de snelheid en de aanvlieghoek. Via
de tweede applicatie zal de software
assisteren bij het verzamelen en
analyseren van gegevens uit de drie
14-sporen vluchtrecorders aan boord van
het ruimteveer, die de vluchtgegevens
direct doorseinen naar het
grondpersoneel. De derde applicatie kan
worden ingezet bij het diagnostische
testen van Columbia's KU-band antenne.
De test bevestigt de werkende toestand
van de antenne, die wordt gebruikt om
met grote snelheid gegevens van het
ruimteveer door te geven aan het
vluchtleidings centrum in Houston.
(Uit: Computable)

800 UUR SATELLIET-TV

Eutelsat, de Europese satelliet
communicatie organisatie, heeft een
record aantal televisie uitzendingen
mogelijk gemaakt. In november en
december deden Europese, Amerikaanse en
Japanse televisie omroepen en nieuws
agentschappen een beroep op de
organisatie om tal van politieke
gebeurtenissen, met name in Oost
Europa, te kunnen verslaan. De
satelliet Eutelsat I werd 200 uur
gebruikt vanaf 6 november tot aan het
eind van het jaar voor uitzendingen uit
Berlijn. Hoogtepunten als de opening
van de Muur en de Brandenburgse Poort
waren daarbij. De overdracht van de
TV-signalen had plaats via
transportabele aardstations van de
European Broadcasting Union, de
overkoepelende Omroep Organisatie in
Europa. Het nieuws agentschap Visnews,
Brightstar en acht TV-stations als BBC,
TF1 en CBS waren daarbij.
Meer dan 40 uur nieuws kwam uit
Warschau en Gdansk in Polen, waar ook
drie transportabele aardstations bij
betrokken waren voor Franse en Duitse
omroepen. 100 uur TV kwam uit Tsjecho
Slowakije sinds 6 november. Ook daar
werden drie transportabele opstraal
stations gebruikt.

RECORD AANTAL UITZENDINGEN

Meer dan 400 uur TV kwam er uit
Roemenie. Daar moesten zelfs vijf
verplaatsbare opstraal stations aan te
pas komen. Die werden ingezet op
verschillende plekken, onder andere in
Boekarest, Arad en Timisoara, voor
uitzendingen ten behoeve van zes
Europese omroepen.

Eutelsat slaagde erin aan alle
verzoeken van TV-stations voor het
overstralen van nieuws uit Berlijn,
Polen en Roemenie te voldoen. Daarnaast
werd ook nog satelliet capaciteit
gebruikt voor veel andere evenementen
zoals voor de topontmoeting
Bush/Gorbatchov in Malta en de
Parijs/Dakar rally. De satelliet werd
verschillende malen 'live' gebruikt. Er
waren vijf verschillende transponders
nodig op drie Eutelsat serie-I
satellieten om aan alle verzoeken te
kunnen voldoen.

NIEUWE GENERATIE

Eutelsat is een organisatie met 26
lidstaten. Er zijn vier satellieten van
de eerste generatie in bedrijf voor
vast en mobiel verkeer in Europa. Dit
jaar zal een begin gemaakt worden met
de lancering van de tweede reeks
satellieten met een gemiddeld vermogen
in de twee reeks. Men denkt dan aan
satellieten met transponders van circa
40-50 Watt zendvermogen.

OOST & WEST SAMEN OP SATELLIET

TV-kijkers in heel Europa hebben via de
Eutelsat satelliet de gebeurtenissen in
Oost- en West-Berlijn kunnen volgen in
de laatste maanden van het afgelopen
jaar. Minder bekend is dat er ook (voor
het eerst) samenwerking ontstond tussen
Oost- en West-Duitse TV-kanalen via de
satelliet. Het Duitstalig kanaal 3-Sat
ruimde in zijn dagelijkse schema ruimte
in voor uitzendingen van het
nieuwsprogramma Aktuelle Kamera,
verzorgd door het tweede TV-kanaal van
de DDR. Deze samenwerking tussen Oost
en West was uniek en wordt ook nu nog
wel eens herhaald.

MURDOCH TEVREDEN OVER SKY-TV

Rupert Murdoch heeft zijn tevredenheid
uitgesproken over de ontwikkeling van
SKY TV en ontkent dat hij het satelliet
station zou willen ontmantelen. Aldus
bericht Telecombrief. Volgens Murdoch
is er aanmerkelijk minder verlies is
geleden dan de geruchten wilden doen
geloven, aldus deze Nieuwsbrief over de
media.

Dat er nu geld terug moet komen blijkt
wel uit het feit dat SKY-movies, een
van de stations van Murdoch
vergelijkbaar met bijv Filmnet, met
ingang van 5 februari nu toch
gescrambled gaat worden. Sky Movies
wordt in Nederland praktisch niet
doorgegeven. Het kanaal is - met heel
veel films - nu nog onbeschermd te zien
op Astra, waar ook Eurosport, SKY-one
en SKY-news te zien zijn. Decoders voor
het programma zijn alleen in Engeland
en Ierland aan te schaffen. In GB wordt
het programma wel via de kabel
doorgegeven, als men tenminste daarbij
ook over een kastje beschikt.

06 ALARM PROBLEMEN

Wie in een bedrijfs telefooncentrale de
06 nummers blokkeert heeft een
probleem. Want daarmee wordt ook het
landelijke, uniforme alarmnummer 06-11
buiten spel gezet. In ultra-moderne
centrales kan men selectief blokkeren
en dat is dan een 'geluk bij een
ongeluk'. Bij oudere automaten is de
zaak aanzienlijk gecompliceerder. Soms
kan het alarmnummer onder **-11 worden
geprogrammeerd en anders zijn er
organisatorische maatregelen nodig,
zoals meldingen via een portier of
meldkamer laten lopen, of een centraal
alarmnummer op de centrale (bijv.
6666).

