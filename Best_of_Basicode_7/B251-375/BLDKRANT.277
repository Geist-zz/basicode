277, woe 13 dec '89

OPEN HUIS SCHEVENINGEN RADIO

Komende zaterdag is er op alle fronten
- zoals u in het gesproken deel van de
uitzending hebt kunnen horen - een
herdenking van het 85-jarig bestaan van
Scheveningen Radio. Hieronder een
volledige opsomming van de jubileum
activiteiten.

In 1979 werd het 75-jarig bestaan van
Scheveningen radio (PCH) door ons,
radiozendamateurs meegevierd in de
school aan de Houtmanstraat in
IJmuiden, waarin PCH van 1945-1951 was
gehuisvest. Daar waren wij, samen met
een amateur radiostation te
Scheveningen, 24 uur in de lucht. Er
was o.a. een 'Open Huis' aan geknoopt,
met zelfs een zwart-wit Amateur-TV
verbinding vanuit PCH (bezoekers werden
daar niet toegelaten).

GEEN NOODVERKEER MEER

Hoewel de noodverkeerstaak inmiddels is
overgedragen aan de Kustwacht (PCH is
niet meer te horen op de noodgolven 500
en 2182 kHz) en het besluit is gevallen
dat telegrafie bij de koopvaardij na
1992 niet meer verplicht is,
organiseren de zendamateurs weer een
aktiviteit: op 16 december 1989 van
12.00 - 17.00 uur AT komen er niet
minder dan vijf stations in de lucht
met als motto: 85 jaar PCH en zijn
relaties. Vele zendamateurs werken
hieraan mee. Scheveningen radio stelt
een QSL-kaart ter beschikking voor de
gemaakte verbindingen, terwijl er een
AWARD wordt beschikbaar gesteld voor
diegenen die met meer stations
verbinding maken.

KAASKOPPEN

De stations zullen voornamelijk op 80
meter en 2 meter in de lucht komen,
hoewel ook andere amateurbanden
gebruikt kunnen worden. Er zijn al
contacten gelegd met de 'Kaaskoppen',
geemigreerde Nederlanders o.a. in
Canada en de USA, die geregeld amateur
radiocontacten met elkaar onderhouden.
In IJmuiden wordt in het Cultureel
Centrum een Open Huis gehouden waar het
amateur station Kennermerland te
beluisteren en te bezichtigen is. Een
deel van de verbindingen wordt gemaakt
met een zender van Scheveningen radio
in de 80 m amateurband, die bediend
wordt door zendamateurs, medewerkers
van PCH onder de tijdelijke roepnaam
PA6PCH. Zij zullen ook op 2 m in de
lucht komen.

OOK KOOTWIJK

Het zou mooi geweest zijn om naast PCH
te IJmuiden ook de zendstations
Scheveningen en Kootwijk in de lucht te
brengen met een station van de
Amateurradio dienst. Op die
zendstations is echter zo veel 'radio'
in de lucht dat het vrijwel niet
mogelijk is op de amateurbanden te
werken.
Voor de relatie koopvaardij wilden we
een schip gebruiken, maar ja...dat
vaart weg. Daarom is voor een andere
lokatie gekozen: Bij de Koninklijke
Dirkzwagers Scheepsagenturen te
Maassluis, een zeer goede relatie van
PCH, wordt een station o.l.v. Jan van
Drunen, roepnaam PAPKC, in de lucht
gebracht. Voor de relatie met de
Koninklijke Marine (zowel varend als op
land) en de Opsporings- en
Reddingsdienst is er een station in de
school van de Marine te Den Helder,
roepnaam PI5KOM, o.l.v. Henk Vossen,
PA3CVU.

KOOTWIJK & APELDOORN

Bij Kootwijk is gekozen voor PI4SDH te
Apeldoorn o.l.v. Theo Krabbendam,
PD0LAJ, in het kantoor van Centraal
Beheer (omdat daar een goed ingericht
amateur radiostation is) als symbool
van de bevolking die via PCH contacten
onderhoudt met hun zeevarenden, waar
ook ter wereld.
In IJmuiden, de plaats van het hart van
PCH, organiseert de Radioclub
Kennemerland o.l.v. Henk van Dijk,
PA2HDY het station PI4RCK in het
Cultureel Centrum. De band met het Rode
Kruis wordt o.a. gesymboliseerd door de
Radiomedische Dienst en medewerking van
amateurs van het Amateur Rode Kruis
Noodnet waarin samengewerkt wordt
tussen amateurs en commandanten van
Rode Kruis kolonnes.

OPEN HUIS IJMUIDEN

Er wordt een Open Huis gehouden, waar
het amateur radiostation van de
Radioclub Kennemerland te beluisteren
en bezichtigen is. In de z.g. van
Rijswijkzaal wordt werk van de leden
van de radioclub tentoongesteld. Om het
verschil tussen vroeger en nu, ook
professioneel, te laten uitkomen worden
enkele bijzonder oude (1913) en nieuwe
scheepsradio apparaten van Radio
Holland tentoongesteld.
Er wordt, met behulp van een amateur
kleuren-TV verbinding een kijkje
gegeven vanuit het radiostation aan de
Merwedestraat; er is een gastvrouw op
PCH en een interviewer bij, zodat er
vragen gesteld en beantwoord kunnen
worden. Enkele medewerkers van het
radiostation vertonen vanuit PCH via de
videoverbinding film en/of video-dia's.
We laten een amateur weersatelliet
volgstation zien en een langegolf
weerkaart schrijver. Voor wie naar
IJmuiden komt: er is een inpraatstation
actief op 145,325 MHz

GESCHIEDENIS SCHEVENINGEN RADIO

Het begon allemaal in 1904 in de
vissersplaats Scheveningen, waar het
kuststation zijn naam vandaan heeft.
Rijkswaterstaat had nog een bouwkeet
staan die in gebruik was toen de
vissershaven werd gegraven. Daar trok
'Scheveningen Haven' op 19 december in.
Nederland was daarmee een van de eerste
landen ter wereld die een kuststation
openstelde voor het openbaar
radiotelegraaf verkeer met schepen op
zee.
De roepnaam van het station was toen
nog SCH: Deze roepnaam werd, ingevolge
het besluit van de Conferentie van
Cairo, met ingang van 1 januari 1939
veranderd in PCH.
In 1909 verhuisde het station van de
oude bouwkeet naar een stenen gebouw
aan de andere kant van het verversings
kanaal. Aangezien steeds duidelijker
bleek, dat de zender op de eigen
ontvangst stoorde, werd het ontvang
gedeelte in 1926 verplaatst naar
IJmuiden; de zender bleef in
Scheveningen en werd per kabel vanuit
IJmuiden bediend. Een jaar eerder was
in IJmuiden al een hulpkuststation
ingericht. Kort na de verhuizing deed
zich steeds sterker de behoefte
gevoelen aan een tweede middengolf
zender. Weldra kwam die er op de 800
meter.
Nog geen jaar later (in 1927) werd na
een reeks proefnemingen met de
passagiers schepen Slamat, P.C.Hooft en
Simon Bolivar de eerste kortegolf
dienst officieel geopend.

NETSTORINGEN

Het toenemend gebruik van
elektriciteit, zowel van de industrie
als van particuliere huishoudens,
vormde een bron van storing, waarvan
vooral het verkeer op de korte golf de
weerslag ondervond. In 1930 werd daarom
de kortegolf ontvangst apparatuur
overgebracht naar een meer zuidelijk in
de duinen gelegen hutje. De ontvangers
werden op afstand bediend. Vier jaar
later werd het hutje vervangen door een
volledig ingericht en ter plaatse
bediend ontvangstation. Het omvatte
drie kleine afdelingen: de kortegolf
met twee bedien plaatsen, de landlijn
dienst en de inmiddels geopende scheeps
telefonie. Konijnen speelden om het
station en een grote kat die er
domicilie had gekozen bracht telkens
jonge konijntjes als jachtbuit thuis.

VROUWENSTEM

Omstreeks 1945 klonk de eerste
vrouwelijke stem in het radiotelefonie
verkeer. 'Mevrouw' Lenie van
Scherpenzeel was tot grote verbazing
van veel schippers en kapiteins te
horen op de 123 m. Maar met de toename
van het verkeer ging het gebrek aan
ruimte zich steeds meer wreken. In de
nacht van 17 op 18 november 1951 was
het eindelijk zover dat Scheveningen
Radio het gebouw op het sluiseiland te
IJmuiden kon betrekken.
De toenmalige directeur, C. van Geel,
was van mening dat ruimtegebrek nu tot
het verleden behoorde. Maar in 1971, na
acht jaar van voorbereiding, verhuisde
PCH weer naar een groter gebouw, omdat
het werk door ruimte gebrek in
toenemende mate werd bemoeilijkt. Het
nieuwe onderkomen van Scheveningen
Radio werd ontworpen door de
Amsterdamse architect K.L. Symons Dzn,
wiens schepping een element zou
toevoegen aan het ruime Marktplein, in
het hart van IJmuiden.

INMARSAT WIL VIERDE REGIO

De organisatie Inmarsat wil een vierde
dekkings gebied creeren voor haar
internationale verbindingen over de
hele wereld. De van huis uit maritieme
organisatie zal dat gaan doen door de
bestaande satellieten boven de
Atlantische Oceaan te hergroeperen en
het gebied te splitsen in twee regio's.
Een en ander zou eind 1990 zijn beslag
moeten krijgen, zo heeft men afgelopen
week besloten.

VERPLAATSING SATELLIETEN

Op dit moment lopen Inmarsat's
verbindingen over een satelliet netwerk
dat onder meer bestaat uit twee
kunstmanen boven de Atlantische Oceaan
op 26 en 18.5 graden west, een boven de
Stille Oceaan op 180 graden oost en een
boven de Indische Oceaan op 63 gr oost.
Boven het midden van Noord Amerika en
een gebied in het oostelijk deel van de
Stille Oceaan is praktisch geen
ontvangst. Om dat op te lossen worden
de satellieten verplaatst. De
Atlantische satelliet op 26 graden gaat
naar 55,5 graad om de westelijke helft
van de Atlantic te bedienen. De
kunstmaan op 18,5 west blijft daar en
zal het oostelijke deel van de Atlantic
blijven bedienen.

VOORDELEN

De veranderingen zullen de volgende
voordelen hebben:
- De verbindingen uit vliegtuigen boven
Noord Amerika, het noordelijke
Atlantische gebied, de Zuidelijke
Pacific en boven de polen zullen
aanzienlijk verbeteren.
- Overal op zee zal men Inmarsat
verbindingen kunnen krijgen, wat het
mogelijk maakt dat schepen alleen maar
Satcom aan boord hoeven te hebben bij
hun overtocht. Anders zou men ook
HF-zenders aan boord dienen te hebben.
- Ook mobiele verbindingen vanaf het
land zullen verbeteren, met name wat
betreft Mexico, het midden van Amerika
en Canada. De Atlantische
oost-satelliet zal door Europa beter
gebruikt kunnen worden omdat de
kunstmaan beter 'zichtbaar' is als
gevolg van de verplaatsing.

KNIPUITBON SCHOTELTEST

Hobbyscoop testte in samenwerking met
de het tijdschrift RB Elektronica
Magazine en de TU Delft een groot
aantal satelliet-ontvangers en
schotelantennes. De testresultaten zijn
voor Hobbyscoop luisteraars gratis in
druk verkrijgbaar. Knip daartoe
onderstaande bon uit, plak deze op een
briefkaart, zet daarop uw naam en
adres, en stuur hem op. U krijgt dan
binnenkort de testuitslag toegestuurd.

====================
Aan NOS - HOBBYSCOOP
Satelliet-ontvangers

Postbus 1200

1200   BE  Hilversum
====================

