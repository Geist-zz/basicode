26, woe 16 juli 1986

GEEN BASICODE 3

Hobbyscoop gaat Basicode 3 niet
ondersteunen. De vertaalprogramma's van
Basicode versie 3 zullen niet worden
uitgezonden. Ze zijn nu alleen via de
boekhandel te krijgen. NOS-Basicode
(versie 2) zal daarentegen nog in
lengte van jaren uitgezonden worden, in
elk geval zolang de luisteraars ons van
Basicode programma's blijven voorzien.
Deze bedroevende ontwikkeling is het
resultaat van een breuk tussen
NOS-Hobbyscoop en de stichting
Basicode, die zich inspant voor het
verder uitbouwen van de standaard.
Hobbyscoop eindredakteur Hans G.
Janssen is - als laatste
vertegenwoordiger van de omroep - uit
de stichting gestapt. Spijtig, want
Hobbyscoop heeft aan de wieg gestaan
van zowel Basicode als van de
stichting.

HISTORIE

In 1978 werd in Hilversum historie
geschreven toen in Hobbyscoop voor het
eerst een proef werd genomen met het
overzenden van computer software. In
1979 ging Hobbyscoop ook als eerste
over tot het uitzenden van software op
een regelmatige basis. Dat gebeurde
door vier toen populaire merken naar de
studio te slepen, aan te sluiten, en de
geluiden van de cassettepoort in de
ether te slingeren. Een relatief
geringe groep van luisteraars werd zo
van week tot week bediend, maar het
bleef modderen. De eer komt Klaas
Robers toe dat hij op het idee kwam om
een standaard te ontwikkelen, die in
nauwe samenwerking met Hobbyscoop en
vele, vele hobbyisten gestalte kreeg:
Basicode 1, later duidelijk verbeterd
als versie 2, zoals wij die nu al jaren
gebruiken.

HOBBY-POLITIEK

Die standaard is een begrip geworden
door het niet aflatende werk van het
NOS-programma en vooral ook door alle
programmatuur via de ether gratis aan
computerliefhebbers ter beschikking
kwam. Vele mensen stopten achter de
schermen geweldig veel vrije tijd in de
ontwikkeling en grote groepen
profiteerden daar gratis van. Die
hobby-politiek heeft zijn vruchten
afgeworpen. In de kortste keren kende
men het pricipe van Basicode. Honderden
mensen zonden programma's in, waar
anderen (bijv. in het onderwijs) hun
voordeel mee deden. Alle zogeheten
vertaalprogramma's kwamen ook gratis
ter beschikking. Kwam er kritiek en
werden er wijzigingen voorgesteld in
vertaalprogramma's, dan werd de
vernieuwde versie ook opnieuw
uitgezonden.

NON-PROFIT PROJECT

Uiteindelijk zag het NOS-Basicodeboek
het licht, omdat je nu eenmaal niet
eindeloos kan doorgaan met herhalen van
een vertaalprogramma. Het eerste boek
(met cassette) werd mede door HCC
gefinancierd. Het ging om een
non-profit project: alles moest zo
goedkoop mogelijk onder het bereik van
de liefhebber worden gebracht. Die
opzet lukte wonderwel. Nieuwe boeken en
cassettes konden zonder HCC worden
gefinancierd. Intussen was het besef
gegroeid dat er nog verbeteringen op
Basicode mogelijk waren. Een kersverse
stichting wierp zich op dat probleem
met hulp van NOS en Wereldomroep. Er
kwamen echter personele problemen en
tevens auteursrechterlijke voetangels
en klemmen omdat Basicode dankzij
Hobbyscoop marktwaarde had gekregen.
Als gevolg daarvan ontstond tenslotte
de breuk met de NOS. Hobbyscoop blijft
van mening dat men programmatuur in de
eerste plaats - zeker als het om een
standaard gaat - moet weggeven: lees
uitzenden. Leden van de stichting geven
de voorkeur aan een commerciele uitgave
via de boekhandel. Om die reden kan en
wil Hobbyscoop er geen aandacht meer
aan schenken. Een hobbystandaard moet
je niet 'uitbaten'.

VOOR- EN NADELEN

De nieuwe versie heeft drie grote
voordelen. Geluid, grafische
mogelijkheden en een standaardwijze
voor het wegschrijven van data op
cassette. Nadelen zijn er ook: bij een
zo groot vertaalprogramma blijft er
weinig vrije geheugenruimte over. In
sommmige computers zal deze Beeldkrant
misschien niet meer passen. Er staat
een aantal foutjes in het boek en een
aantal programma's werkt niet geheel
correct. En er is geen opvang. De
boekhandel ziet u aankomen met uw
computer problemen. Bij de NOS hebben
mensen soms met veel geduld geprobeerd
de moeilijkheden te ondervangen. Fouten
in programma's kunnen wekelijks bij ons
worden gesignaleerd. Een
vertaalprogramma kan opnieuw en
verbeterd worden uitgezonden. Ook die
up-dates zijn niet mogelijk via het
commerciele kanaal. Erg jammer en zonde
van versie 3.

BASICODE 5 HOERA!

We hebben ruim 300 brieven,
briefkaarten en berichten gehad over de
ontvangst van Basicode op de middengolf
en we zijn opgetogen. We kunnen gerust
zeggen dat Radio-1 (747 kHz) ook, maar
vooral Radio-5 nu openligt voor veel
software. Een overgrote meerderheid van
luisteraars, zo'n 270, kan de
programma's nu zonder meer inlezen. Een
stuk of vijf bakken er niets van, en
zo'n twintig luisteraars hebben een of
ander probleem. Veel van die problemen
zijn terug te leiden tot gebrekkige
ontvangst, slechte cassetterecorders,
storing of iets dergelijks. Het gaat er
dan om te experimenteren totdat het
goed gaat. Het moet kunnen: wat
bijvoorbeeld te denken van een
luisteraar die wel de Beeldkrant
foutloos kan laden en niet het
programma dat daarna volgt. Ook het
omgekeerde komt voor. Dat betekent dus
dat het wel kan en dat het erom gaat de
juiste instelling voor de ontvangst te
vinden totdat alle load-errors
verdwijnen.

MIDDENGOLF-PROEVEN

Het bevestigt het resultaat van eerder
genomen proeven, vorig jaar, voordat de
Optimod kwam. In de zender zaten hoogaf
filters (verplicht omdat een MG-zender
een 9 kHz breed mag zijn) die reeds bij
2,8 kHz zeer scherp de hoge tonen
afsneden. De nieuwe, bredere filters
laten het hoog ongemoeid tot circa 4,2
kHz en beginnen dan pas - en niet zo
scherp - af te snijden. Er wordt dus
een bredere band doorgelaten. Bovendien
geeft de veel minder steile filtering
minder faseverschuiving. Dat
verschijnsel is fataal voor het
Basicode-signaal. De bredere filters
gaven vorig jaar al een belangrijke
stijging te zien van het percentage
bruikbare programma's. Uit de brieven
bleek naar schatting het percentage
luisteraars dat de programma's kon
inladen van 60 naar 80 te stijgen. Een
voorlopige analyse van brieven en
berichten geeft een verheugend hoog
percentage geslaagde opnamen aan: 90.
De vraag is echter of iedereen alweer
luistert naar Radio 5!

OPTIMOD

De gezamenlijke omroepen vonden de
ontvangst van de middengolf - zeker
toen in oktober R 5 geheel werd
losgekoppeld - sterk te wensen
overlaten. Er moest wat gebeuren. Toen
kwam de Optimodder. De apparatuur werd
geleidelijk op alle zenders ingezet en
bevorderde de luidheid en
verstaanbaarheid. Proeven van ons
programma brachten echter direct aan
het licht dat er geen bit of byte meer
doorkwam. Geen wonder. De Optimod doet
twee dingen. Allerlei filters zorgen
voor een opgepept hoog. Dat ligt vooral
in het gebied tussen 2 en 4 kHz en dus
moesten er ook wel bredere filters
komen. Dan houdt het apparaat de
luidheid van het signaal constant door
in de pieken de energie in tijd uit te
smeren: geen enkele nuldoorgang staat
dus nog op zijn plaats. Omdat
Hobbyscoop maar een programma is op
honderd andere gesproken woord
uitzendingen, ging de Optimod aan en zo
snel mogelijk: dus bij de zender. We
hebben echt hemel en aarde bewogen om
dat gewijzigd te krijgen en het is
eindelijk gelukt.

JUBILEUM-SOF

Vorige week zonden we de 25e Beeldkrant
uit. Laat uitgerekend daarin nu een
fout zitten. Niet schrijven of bellen
mensen. Het ligt niet aan uw toestel of
aan de middengolf: er is sprake van een
computer-storinkje bij ons. Zowel in de
woensdag- als donderdagkrant zaten
enige storende apestaartjes o.a. op
regel 1050. Dat kunt u heel goed zelf
even in orde maken en velen hebben dat
waarschijnlijk al gedaan, anders had de
telefoon helemaal roodgloeiend gestaan.
U vergelijkt de listing van een andere
(deze) Beeldkrant met die van vorige
week. De regels rond 1050 past u even
met de hand aan en de Beeldkrant laat
zich weer prima afdrukken op scherm of
printer.

INHOUD DONDERDAG

De Beeldkrant morgen wijkt af van deze
op een aantal punten. Het gedeelte van
de zendamateur ontbreekt. Het is
vervangen door een selectie uit de
meest amusante reacties van luisteraars
over de proeven met Basicode op de
middengolf. Voortaan zullen we proberen
niet alleen uw vragen via de Beeldkrant
te beantwoorden maar ook een aantal
suggesties, aan- en opmerkingen erin
weer te geven. Veel luisteraars
schrijven hele grappige brieven of
komen met zeer zinnige voorstellen.
Morgen ook drie recensies van
MSX-boeken. Ook gegevens over een
grafisch systeem voor de huiscomputer
ontwikkeld door een fotograaf uit het
Zuiden van het land. Zie ook agenda
voor uitzenddata. Volgende week geen
woensdag-uitzending, wel meer Basicode
- op de middengolf - en dat gaat de
hele zomer zo door.Let ook op MSX-proef
van volgende week donderdag.

AMATEUR SATELLIETEN

UoSAT-OSCAR 9 zendt nu regelmatig op
435,025 MHz in plaats van 145,825 MHz.
Met behulp van de 70
cm-downlinksignalen kan men zijn 70
cm-ontvangst-apparatuur kontroleren
bijwijze van voorbereiding op de
ontvangst van JAS 1, die uitsluitend op
70 cm zendt. Wat de Radio Spoetniks
betreft: RS3A, het RS-kommandostation
in Moskou, meldt dat RS5 nu
hoofdzakelijk in bedrijf wordt gehouden
tussen 0900 en 1400 UTC, en RS7 tussen
1400 en 2100 UTC. Op woensdagen,
volgens de Moskouse tijd, zijn de twee
Radio Spoetniks niet beschikbaar voor
algemeen gebruik. Mochten zij dan toch
ingeschakeld zijn, dan wordt men
verzocht geen gebruik te maken van de
relaisstations.

AMSAT-OSCAR 10

In juni heeft Karl, DJ4ZC, de problemen
in het 16 kbyte grote geheugen van de
boordcomputer in OSCAR 10 uitgebreid
geanalyseerd. Hij ontdekte dat er een
defect zat in de 4116 geheugen-chip die
maakte dat alle geheugencellen in een
kolom niet meer bruikbaar waren.
Bovendien bleken er vele willekeurige
fouten op te treden in het hele
geheugen, maar niet altijd op dezelfde
geheugenlokaties. Met behulp van de
fout-detekterende en -korrigerende kode
in de boordcomputer kunnen fouten in
het geheugen worden gekorrigeerd zolang
het er niet meer dan een bit per byte
worden. Twee foute bits binnen een byte
kunnen niet worden gekorrigeerd.

FOUTVERWACHTING

Omdat men bij de bouw van de satelliet
al verwachtte dat er steeds tijdelijke
fouten in het geheugen zouden optreden
als gevolg van de kosmische straling
zorgde men ervoor dat de boordcomputer
zelf alle programmatuur in het geheugen
elke vijf minuten uitleest en, waar
nodig gekorrigeerd, terugschrijft in
het geheugen. Dit systeem heeft drie
jaar lang goed gefunktioneerd, geheel
volgens de verwachtingen. Omdat het
aantal optredende 'soft-errors' in het
geheugen nu steeds groter wordt heeft
men de boordprogrammatuur zodanig
gewijzigd dat het hele geheugen nu
zelfs elke vijf sekonden wordt
uitgelezen en gekorrigeerd
teruggeschreven, in plaats van elke
vijf minuten. Uit tests blijkt dat dit
voorlopig voldoende oplossing biedt.
Als het aantal optredende fouten verder
toeneemt tot 2 of meer bits per byte
binnen vijf sekonden, of als er nog
meer harde fouten ontstaan, dan zal het
moeilijk worden de boordcomputer nog in
bedrijf te houden en zal OSCAR 10
definitief uitvallen.

NIEUWE PROGRAMMATUUR

De Duitse zendamateur DJ4ZC heeft
inmiddels een nieuwe versie van het IPS
operating system voor de boordcomputer
van OSCAR 10 geschreven. Deze
programmatuur is samen met nieuwe
besturingsprogramma's in de
boordcomputer geladen rond het weekend
van 13 juli. Als er geen problemen
optreden bij het laden en testen van de
nieuwe programmatuur kan OSCAR 10
misschien al rond 20 juli weer in
bedrijf worden gesteld, zij het met
enige beperkingen. Waarschijnlijk zal
aanvankelijk vooral mode L worden
ingeschakeld. Het ziet ernaar uit dat
er (voorlopig) geen CW- en
RTTY-uitzendingen meer te verwachten
zijn van de General Beacons van OSCAR
10. Om deze uitzendingen te kunnen
verzorgen is er zo'n 3 Kbyte aan
programmatuur nodig en daarvoor is nu
geen ruimte meer. Zodra de
boordcomputer weer betrouwbaar werkt
zal men omstreeks deze tijd beginnen
met het regelen van de stand van OSCAR
10 in de ruimte, zodat de zonnepanelen
weer voldoende zonlicht ontvangen.

JAPANSE SATELLIET

De lancering van JAS 1 staat nog steeds
op het programma voor donderdag 31 juli
om 2030 UTC. JAS 1 blijkt samen met
twee andere satellieten te worden
gelanceerd: een experimentele
geodetische satelliet en de Magnetic
Bearing Flywheel satelliet. De
geodetische satelliet is een grote bol
met een diameter van 2,15 meter, die
geheel bedekt is met spiegels en
laserreflektors. Tegen deze
'disco-bol'-achtige satelliet zullen
laserstralen worden gereflekteerd als
onderdeel van internationaal geodetisch
onderzoek waarbij onder andere de
afstanden tussen de kontinenten zeer
nauwkeurig kunnen worden gemeten.
Waarschijnlijk zal deze satelliet
tijdens geschikte passages regelmatig
zichtbaar zijn als een flitsend objekt.

GEBRUIK VAN JAS

Ter herinnering nogmaals de frekwenties
van JAS 1: De satelliet heeft twee mode
J relaisstations, een lineair en een
digitaal. De uplinkfrekwenties van het
lineaire analoge mode JA relais liggen
tussen 145,90 en 146,00 MHz en de
downlink frekwenties tussen 435,80 en
435,90 MHz. De telemetrie- bakenzender
zendt met 100 mW op 435,795 MHz.
Gewoonlijk zal dit baken CW-telemetrie
uitzenden met zo'n 20 woorden per
minuut maar er kan worden omgeschakeld
naar PSK indien nodig. Het digitale
mode JD relais heeft vier uplink-
frekwenties: 145,850, 145,870, 145,890
en 145,910 MHz, en een
downlinkfrekwentie: 435,910 MHz. Mode
JD is bedoeld voor AX.25 packetradio
kommunikatie met 1200 baud NRZI. In de
uplink zendt men Manchester gekodeerde
digitale data met FM met maximaal 100 W
EIRP. In de downlink ontvangt men
PSK-signalen, te ontvangen met een
SSB-ontvanger.

ZENDERS ZWAKKER

Het middengolf zendstation in de
Flevopolder zal in september gedurende
3-4 weken buiten bedrijf zijn voor het
uitvoeren van onderhouds- en inspectie
werkzaamheden aan de antennemasten. De
programma's van Radio 1 en 5 worden in
die periode op de normale frekwenties
uitgezonden door het oude zendstation
te Lopik. Hiervoor worden de
reserve-zenders gebruikt en de zender
die nu Radio 3 op de middengolf
uitzendt. Omdat de zenders in Lopik
minder vermogen hebben dan die in
Flevopolder zullen Radio 1 en 5
slechter te ontvangen zijn. Door het
parallel uitzenden van de programma van
1 en 5 via het nieuwe middengolfstation
in Hulsberg ondervinden de luisteraars
in Zuid-Limburg geen hinder van de
zenderwisseling. GEEN RADIO 3 Wel zal
als gevolg van de zenderwisseling vanaf
eind juli op de MG ook het programma
van Radio 3 tijdelijk met een kleiner
vermogen worden uitgezonden. Op de FM
verandert uiteraard niets. De
antennemasten en tuidraden van de
Nederlandse omroepstations worden eens
in de zes jaar geschilderd en aan een
nauwgezette inspectie onderworpen. Voor
het middengolf zendstation in de
Flevopolder, dat sinds april 1980 in
bedrijf is, is het de eerste keer dat
deze werkzaamheden plaatsvinden.
