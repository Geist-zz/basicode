82, zon 09 aug '87

NIEUW BOEKEN: TRUUKS VOOR CBM

Bij uitgeverij Stark uit Texel verscheen het
boekje (A5,110 blz.) 'Commodore 64 - handige
truuks tips routines programma's'. Het bevat
allerlei handige kleine routines die vrijwel
elke basic-programmeur(m/v) wel eens nodig
heeft. Het sorteren van een array, het bepalen
op welke dag een bepaalde datum valt of
een selectieve RESTORE. Of handige truuks
zoals een INKEY$-functie of het bewerken van
de toetsenbord-buffer. Allemaal routines die
men - na ze eenmaal ingetikt te hebben -
kan blijven gebruiken.
Het is beslist geen boek waarin kale lijsten
met peeks en pokes staan, zonder teoelichting.
Er staat steeds bij wat men ermee kan en hoe
alles te gebruiken is. Via duidelijk
leesbare teksten worden de gebruikte
truuks helder uitgelegd. Bijvoorbeeld hoe een
UNNEW-programma werkt of wat garbage-collect
is en wat daar aan te doen valt. Ook bevat het
enkele kant en klare programmaatjes zoals een
getal omrekenings programma en een analoog
klokje. De listings zijn overzichtelijk en van
goede afdruk-kwaliteit. Dit eerste deeltje
(wat impliceert dat er meer komen) kost F 24,50.

PRAKTISCHE PROGRAMMA'S CBM

Van de hand van Roelf Sluman verscheen bij
uitgeverij Kluwer Techn. Boeken in Deventer
een 150 pagina tellend boekje 'Commodore C128
- Praktische tips en programma's'. Het is een
helder en duidelijk geschreven boekje.
De auteur bespreekt en diept een groot aantal
mogelijkheden van de C128 Basic uit. Gebruik
makend van de nieuwe C128 Basic opdrachten
geeft de auteur eerst een inleiding in het
programmeren in Basic. Rekenfuncties, arrays,
sprongen en subroutines komen hierbij aan de
orde. Ook een 'pluim' voor Hobbyscoop vanwege
het - goede - gebruik van subroutines in het
Basicode-systeem. Hierna behandelt de auteur
de lussen, de geluids- en grafische-opdrachten
(wo. de Sprites) tot in de pixel nauwkeurig.
Aanbevolen vindt Thijs Timmerman van ons team.

INTRODUCTIE TOT MACHINETAAL

Een gedegen inleiding tot machinetaal
- tenslotte - vormt het tweede deel van het
boekje. Gezien de omvang van dat deel (35 blz)
kan daarin natuurlijk niet alles worden
behandeld. Toch weet de auteur een heel eind
te komen: talstelsels, de instrcutieset, de
adresseringsmodes, branches en subroutines. Het
staat er allemaal in. Tot slot een hoofdstukje
over telecommunicatie en het werken met files,
met daarin een aantal basisbegrippen. Afgezien
van plusminus tien foutjes die in de 1e druk
staan, een heel aardig boek voor f 39,75.

ATARI GEEFT PROGRAMMA WEG

Atari Benelux is druk bezig de ST te
profileren als schoolcomputer bij uitstek.
Voor de zomer gebeurde dat al door het
uitschrijven van een wedstrijd voor
educatieve software met behoorlijke
prijzen. Eind juli is de volgende stap
gezet. Alle officiele Atari-dealers hebben
een reken-leerprogramma gekregen dat
gratis aan de klanten mag worden weggegeven.
Het programma dat dus als 'public
domain-software verspreid wordt heet
Rekencircus ST, is een hulpmiddel om
kinderen sneller te leren rekenen. Het
speelt zich af in een circustent - in
full-colour, het programma werkt alleen met
kleurenmonitor.
Door sommetjes goed op te lossen klimt een
clown naar de nok van de tent. Daar hangt
een parapluutje. Als er vier verzameld zijn,
is het spel gewonnen. Snelheid is geboden,
want bij te lang wachten glijdt de clown een
stukje naar beneden. Het programma is alleen
te spelen, maar kinderen kunnen ook een
wedstrijdje doen om wie de snelste is.
Dat kan ook met bijvoorbeeld hun ouders. Het
aardige van Rekencircus ST is namelijk dat
het 'in de gaten heeft' als de sommen
(optellen, aftrekken, vermenigvuldigen en
delen) voor een van de spelers te
gemakkelijk zijn. Het programma past het
niveau van de desbetreffende speler dan
automatisch aan. Eenvoudige opgaven als 2 +
3 = ? worden al snel vervangen door
vermenigvuldigingen met drie cijfers.
De reden dat het programma weggegeven wordt,
is omdat het commercieel verspreiden van
educatieve software nog nauwelijks
interessant is, zegt Wilfried de Graaf van
de firma: 'We hebben wel geprobeerd
educatieve uitgeverijen voor de ST te
interesseren maar men is over het
algemeen alleen geinteresseerd als het
om grote oplages gaat. Dit initiatief is
bedoeld om een zekere goodwill te kweken
voor de ST als schoolcomputer. Het is de
bedoeling om via de dealers nog meer
educatieve programma's gratis te gaan
verspreiden. Atari heeft nog een
aantal programma concepten op de plank
liggen die oorspronkelijk voor de
achtbitters ontwikkeld werden, maar die
binnenkort worden uitgewerkt voor de ST.
Ook programma's die hoge ogen gooien in de
prijsvraag voor educatieve software
(sluitingsdatum 1 september) zullen
gratis ter beschikking komen. Aldus
Bart Oosterveld.

NEDERLANDSE TEKSTVERWERKER ST

Dat Nederland een klein vlekje op de
wereldkaart is, wisten we al langer, maar
misschien wordt het in computerland nog het
beste geillustreerd. De software (let op het
woord) die hier wordt uitgebracht, is bijna
zonder onderscheid in het Engels. Maar
misschien nog wel erger: de handboeken zijn
dat ook.
Computerfanaten komen er toch wel uit, is
ongetwijfeld de redenering van de software
distributeurs, dus waarom zouden we grote
kosten maken voor een Nederlandse vertaling?
En zo belandt een deel van de programma's
hier onvertaald op de schappen van de
computerwinkels.
Het is daarom loffelijk dat Atari
Benelux de moeite heeft genomen om een
oorspronkelijk Engelstalig programma in het
Nederlands te vertalen. Het gaat om
1st-word plus, zoals te raden de opvolger
van 1st-word, een tekstverwerker voor de
Atari ST. Hopenlijk volgen er meer
vertalingen: het maakt de computer
toegankelijker voor een groter publiek.
Sinds de introductie van de ST-lijn - nu
alweer twee jaar geleden - is 1st-word zo'n
beetje de standaard tekstverwerker voor de ST
geworden. Niet zonder reden, want voor wie
voorheen met een andere tekstverwerker
schreef, was het programma een verademing:
grotendeels muisgestuurd en bijna perfect
'wysiwyg'.

SCHERPE KANTJES

Toch zaten er nog wel wat scherpe kantjes
aan. Omdat de ST geen lampje heeft dat
aangeeft of de caps lock-toets is
ingeschakeld, was het altijd gissen of je
hoofdletters kreeg of niet. Verder werd
bijvoorbeeld de optie 'bewaar en ga door'
node gemist. Deze kleine ongemakken zijn in
1st-word plus opgelost, zodat het leven er
weer een stukje gemakkelijker op is
geworden.
Maar dat zijn niet de enige wijzigingen ten
opzichte van de oude versie. Belangrijkste
verschil is dat de plus-versie grafische
capaciteiten heeft gekregen. Zonder enige
moeite is het mogelijk om tekeningen,
grafieken, kaartjes en andere afbeeldingen
in een tekst op te nemen.
Daarnaast is de 1st-word plus uitgerust met
spellings controle. Het (zelf uitbreidbare)
woordenboek van 40.000 woorden dat bij het
pakket wordt bijgeleverd is meteen ook al in
het Nederlands. Je krijgt hier trouwens
extra waar voor je geld, want op de
programmaschijf staat ook nog het Engelse
woordenboek.
Een nuttige toevoeging is verder de optie
'statistieken'. Met de muis aangeklikt geeft
deze de lengte van het artikel (in pagina's,
regels, woorden en bytes) en de vrije ruimte
op de floppy. Het is nu ook mogelijk om de
stijl van een eenmaal geschreven stuk tekst
te wijzigen (van vet naar cursief
bijvoorbeeld). Zo zijn er nog wat kleine
(maar niet te versmaden) verbeteringen.
Niemand is perfect, en dus ook dit programma
niet. Het scrollen gaat nog niet al te snel
(mogelijk kan hier alleen de aangekondigde
blitter-chip uitkomst bieden) en ik had nog
wel een eenvoudige rekenfunctie ingebouwd
willen zien, al was het alleen maar het
optellen van kolommen. Maar desalniettemin
is 1st-word plus een fraai stuk schrijf
gereedschap dat zijn de adviesprijs
van f 239 waard is.

EEN DATABANK DIE VERBANDEN LEGT

Een ander programma dat recentelijk door
Atari in Nederland werd uitgebracht is
Adimens ST, een wat genoemd wordt
'relationele database'. Hoewel het hier
gaat om een van oorsprong Duits produkt,
is de voertaal Engels (vanwege de kleinere
doelgroep was hier een Nederlandse vertaling
waarschijnlijk weer niet lonend.
Voornaamste verschil tussen een 'gewone'
databank en een relationele is dat het bij
de laatste mogelijk is om verbanden te
leggen tussen meerdere delen van de
opgeslagen gegevens. Vergeleken met een
ouderwets kaartenbak-bestand is een gewone
databank een lade met kaartjes, en een
relationele databank een kast met
meerdere lades.
Het belangrijkste verschil met de ouderwetse
ladenkast is echter dat het zeer eenvoudig
is om bij een eenmaal gevonden gegeven uit
een van de deelbestanden direct de gegevens
uit de andere deelbestanden op te roepen.
Bij Adimens gaat dat als volgt. De
deelbestanden worden op het scherm
weergegeven door ikonen. In het
bijgeleverde voorbeeld zijn dat collecties
LP's, singles, banden en videoclips. Door
een van de ikonen 'aan te klikken' kunnen de
gegevens geraadpleegd worden. Wil je nu
weten of je behalve een plaat van de Elton
John ook beschikt over een videoband van
deze brillenverzamelaar, dan klik je
eenvoudigweg zijn naam aan en het antwoord
verschijnt op het scherm.
Zo zou een postzegelverzamelaar die zich
heeft gespecialiseerd op het onderwerp
antieke auto's relaties kunnen leggen
tussen een exemplaar uit zijn verzameling
en de technische gegevens van de auto.
Voor een bedrijf kan het programma dienen
om verbanden te signaleren tussen een
mailing bestand en een bestand van mensen
die daadwerkelijk iets gekocht hebben.
De bediening van het programma is helemaal
muisgestuurd en dus zonder problemen onder
de knie te krijgen (hoewel het handboek
zoals gezegd in het Engels is). Het zoeken,
eventueel met gebruikmaking van 'wildcards',
gaat razendsnel.
Het enige wat problemen geeft is het
definieren van een eigen database. Omdat het
programma gebruikt maakt van een eigen
instructietaal, moet de gebruiker voor
deze klus het handboek behoorlijk
doorspitten.
Om een electronisch adressenboekje van je
kennissen aan te leggen kun je beter een
ander database programma gebruiken. Maar ook
al gezien de prijs (advies f 359) lijkt
Adimens ST meer geschikt te zijn voor het
kleinere zakelijke werk. Aldus onze ST-man
Bart Oosterveld.
