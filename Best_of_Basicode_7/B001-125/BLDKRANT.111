111, woe 9 dec '87

HOBBYSCOOP ZOEKT VERSLAGGEVER

Ons programma kan - op parttime basis - een
goede verslaggever gebruiken. Het zou een
vrouw of man moeten zijn met journalistieke
(event. radio) ervaring. Natuurlijk moet zij
of hij ook belangstelling of kennis hebben
van communicatie en/of computers. Gedacht
wordt aan een freelancer die een halve
werkweek beschikbaar is. Brieven (met in de
linker bovenhoek 'vacature') gaarne naar
onze redaktie.

NIEUWE FM-ZENDER VOOR RADIO OOST

Radio Oost blij: PTT heeft een nieuwe
FM-zender te Markelo in gebruik genomen voor
de uitzendingen van Radio Oost en Radio 1.
Op 2 november is de zender in de radiotoren
te Markelo al gestart met proefuitzendingen.
De zender werkt met een vermogen van 5 KWatt
en zendt uit op de frequentie 95,6 MHz. De
zendantenne bevindt zich op een hoogte van
ongeveer 110 meter in de mast van de
radiotoren en zendt het sterkst uit in de
richting Deventer. De zender zal het
regionale programma van Radio Oost gaan
uitzenden. Buiten de uitzendingen van Radio
Oost zal via de zender het programma van
Radio 1 worden uitgezonden.
Met de ingebruikname van de nieuwe zender
zal de ontvangst van het programma van Radio
Oost in en rondom Deventer aanzienlijk
worden verbeterd.

TV-ZENDER NEDERLAND 3 OP TIJD KLAAR

Televisiekijkers in heel Noord-Holland zullen
de programma's van Nederland 3 vanaf 1 april
1988 goed kunnen ontvangen. De nieuwe
tv-zender van het zendstation Wieringermeer
die het programma van Nederland 3 gaat
uitzenden, is namelijk voor die datum
bedrijfsgereed. Eerder was de verwachting
uitgesproken dat de ombouw van Wieringermeer
tot ver na 1-4-1988 zou duren.

De Nederland 3 zender van Wieringermeer werkt
sinds maandag 30 november op proef. De proef
uitzendingen duren 4 tot 6 weken en vinden
plaats op werkdagen van 9.00 tot 16.30 uur.
Uitgezonden wordt via kanaal 42. Tijdens de
proefperiode wordt een testbeeld getoond met
daarin het stations kenmerk 'Wieringermeer'.
De geluidskanalen worden gemoduleerd met een
toon van 800 Hertz. Na de proefperiode zal de
zender elke woensdag van 8.45 tot 16.30 uur
in bedrijf zijn voor onder meer het doen van
aanvullende metingen.

ECHO-MAIL OP HCC FIDO-NET

Het HCC (Hobby Computer Club) Fido-net groeit
momenteel erg sterk en er zijn al zo'n zestig
computers door heel Nederland met behulp van
dit net met elkaar verbonden. Enige weken
geleden heeft de HCC de zogeheten 'echomail'
vrijgegeven. Echomail houdt het volgende in:
als U op een computer die opgenomen is in het
echomail-net een bericht intoetst, dan wordt
dit bericht de eerstkomende nacht volledig
automatisch doorgezonden naar alle andere
computers. Een heel gemakkelijke manier dus
om een zeer groot publiek in 1 klap te
bereiken en ideaal voor 'te koop/gevraagd'
advertenties of vragen over een bepaald
onderwerp, die U in 'de groep' wilt gooien.
De HCC heeft een speciaal gebied ter
beschikking gesteld voor radio zend- en
luisteramateurs, bekend onder de echo-naam:
Ham-PA. In principe kunnen ingetoetste
berichten in dat gebied ontvangen worden door
alle HCC Fido computers, maar ook vele
computers buiten het HCC-net. Hiervoor moet
wel het een en ander geregeld worden door
de desbetreffende sysop (system operator) van
die computer.

Maakt U gebruik van een Fido computer bij U
in de buurt en bent U geinteresseerd in de
Ham-PA berichten, informeer dan eens bij uw
sysop of hij/zij hiervoor kan zorgen.
En uiteraard zijn HCC NOS-Fido in Hilversum
en HCC Fido-Apeldoorn (VRZA) op de echo-mail
aangesloten en voor gebruikers (gratis) te
raadplegen. Bel maar eens op 055-211811 of
035-45395.

NIEUW 70 CM RELAIS

Sinds enige tijd zijn er vanaf de 'Amer'
elektriciteits centrale in Geertruidenberg 2
relais zenders aktief. Naast de 2 meter zender
van het relais op 145.650 is op de centrale
het 70 cm relais PI2BRD (voorheen in Breda)
in bedrijf genomen.
Uniek is, dat op 1 antenne nu 2 relais
stations onafhankelijk van elkaar tegelijk
kunnen werken. De call-sign van het 70 cm
relais blijft voorlopig nog PI2BRD, maar
zal nadien gewijzigd worden in PI3AMR.
De frekwentie is 430.325 (uitgang) en
431.925 MHz (ingang).

IBM STEUNT SUPERCOMPUTER ONDERZOEK

Vorige week kondigde IBM Europa een
belangrijk initiatief aan dat zich richt op
het bevorderen van de voortgang van
supercomputing in Europa. Het initiatief omvat
het oprichten van expertise centra op het
gebied van supercomputing, het aanmoedigen
van opleiding rond supercomputing en het
ontwikkelen en uitwisselen van programmatuur
en leermiddelen hiervoor. Bij supercomputing
gaat het om de toepassing van grote computer
systemen met een zeer grote rekencapaciteit
voor ingewikkelde wiskundige en technische
berekeningen. Bij de toelichting van dit
initiatief verklaarde de Directeur Generaal
van IBM Europa, C. Michael Amstrong: 'Tot
nu toe was supercomputing voorbehouden aan
slechts enkele onderzoekcentra. Nu zien we
dat supercomputing van praktische betekenis
wordt bij het oplossen van complexe
problemen, op vele terreinen van wetenschap,
techniek en industrie, op niveau's van
nauwkeurigheid die tot nu toe onbereikbaar
waren. Dit is onderkend in de Verenigde
Staten waar supercomputing centra al met
succes zijn gevestigd door de National
Science Foundation. Als Europa concurrerend
wil blijven, moeten we er voor zorgen dat we
jonge wetenschappers en technici ervaring
laten opdoen met het toepassen van
supercomputing technieken bij concrete
vraagstukken.' Het initiatief zal ten minste
vijf belangrijke universiteiten of
wetenschappelijke centra omvatten die samen
met IBM als kernpunten zullen fungeren voor
een programma van gezamenlijk onderzoek op
het gebied van supercomputing. Deze
instituten zullen tevens speciale expertise
centra zijn voor de ontwikkeling en
uitwisseling van programmatuur en
leermiddelen. Naast het samenwerkingsverband
met de expertise centra zal IBM nog 25
andere Europese instituten voor opleiding en
onderzoek ondersteunen, door het beschikbaar
stellen van geavanceerde IBM computers
(zogenaamde Vector processoren). Met de
vector faciliteiten zullen deze instituten
kunnen participeren in onderwijsprogramma's
die tot doel hebben in Europa een generatie
wetenschappers en technici op te leiden die
ervaring hebben in de toepassing van
supercomputing technieken. Met het IBM
initiatief is een bedrag gemoeid van tachtig
miljoen gulden gespreid over een periode van
twee jaar. Dit bedrag is bestemd voor de
onderzoekprojecten, de levering van de vector
faciliteiten en de daarmee samenhangende
kosten. Elk van de deelnemende onderwijs- en
onderzoekinstituten kan profiteren van het
werk dat gedaan wordt door de expertise
centra, om hun eigen onderwijsprogramma's te
ondersteunen. Het European Academic Research
Network dat is opgericht met steun van IBM,
zal door de deelnemende instellingen van EARN
worden gebruikt om de communicatie
infrastructuur op te starten om alle
deelnemers aan het project met elkaar te
verbinden. Het eerste expertise centrum zal
het Franse Centre National Universitaire Sud
de Calcul (CNUSC) zijn, dat gevestigd is in
Montpellier. Dit instituut is een gezamenlijk
project gestart met IBM Frankrijk om
geavanceerde parallele verwerkings technieken
en netwerken met hoge snelheid te besturen.
Als onderdeel van het project zal IBM op het
CUNSC computer laboratorium haar Parallel
Fortran Prototype (PFP) installeren, een
uiterst geavanceerd softwarepakket voor het
programmeren van zeer krachtige multi
processors. Het CNUSC, een belangrijk
knooppunt binnen het EARN netwerk, wordt ook
verbonden met de Cornell Universiteit, een
van de vijf National Science Foundation
supercomputer centra in de Verenigde Staten.
De verbinding wordt bereikt door gebruik te
maken van een zeer snelle telecommunicatie
verbinding tussen de IBM 3090 supercomputer
van CNUSC en het computercentrum van Cornell
om ervaringen op het gebied van supercomputing
uit te wisselen. Behalve het Franse CNUSC
heeft ook het in Geneve gevestigde CERN
laboratorium, dat in Europa het toonaangevende
laboratorium voor hoge energie fysica is, te
kennen gegeven deel te willen nemen in het IBM
supercomputing initiatief als deelnemer aan
het project en als expertise centrum. Het
onderzoekproject met CERN wordt geconcentreerd
op de rekentechnische aspecten van hoge
energie fysica. De Technische Universiteit
van Aken in West Duitsland en de Universiteit
van Leuven in Belgie hebben ook grote
interesse getoond om als deelnemers bij het
initiatief betrokken te worden. In een
commentaar op het IBM initiatief zei de
directeur van CNUSC, Dr. Jean Claude
Ippolito, die tevens voorzitter is van EARN
in Frankrijk: 'Dit initiatief van IBM is een
belangrijke stap voorwaarts voor
supercomputing in Europa. Voor de academische
gemeenschap betekent dit een nieuwe kans met
enorme potentiele voordelen. Voor de Europese
toonaangevende bedrijven betekent het dat er
straks geen gebrek is aan nieuwe, waardevolle
en technisch hoog opgeleide arbeidskrachten'.
Mr. Amstrong van IBM Europa voegde daaraan
toe: 'We zijn ingenomen met het feit dat we
dit belangrijke initiatief kunnen delen met
de Europese onderzoek- en onderwijs
gemeenschap, en we zijn speciaal verheugd dat
onze eerste partner daarbij het CNUSC is, met
een lange staat van dienst in het leveren van
rekenfaciliteiten aan de Franse academische
gemeenschap. Voor IBM weerspiegelt dit
initiatief onze continue toezeggingen om de
Europese inspanningen op het gebied van de
technologie te ondersteunen en dit loopt
parallel met de unieke positie van de fabriek
in Montpellier als de enige fabriek in Europa
waar supercomputers worden gebouwd.

Nadere informatie: IBM Nederland N.V. - Media
Relations, Ad Corver 020-5133243 en Peter
Meijers 020-5133258.
