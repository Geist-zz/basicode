107, woe 25 nov '87

SPREEKUUR

Om de overvloedige stroom van telefoontjes in
de hand te houden we het maandagochtend
spreekuur ingesteld. U kunt ons elke maandag
bellen van 10 - 12 op 035 - 773015. Geen ander
nummer is daarvoor beschikbaar en na 12 wordt
het weer afgekoppeld. Dus zorg dat u er bij
bent als u een vraag telefonisch wilt stellen.
Schrijven blijft echter een van de betere
methoden. Heel veel vragen die we krijgen komen
op hetzelfde neer. Daar heeft Hobbyscoop
standaard brieven voor gecreeerd, vaak van
meerdere pagina's om de tekortkomingen van
sommige computers of vertaalprogramma's te
kunnen compenseren. Ook vragen op het gebied
van frekwenties en/of TV-zenders hebben we op
papier en die laten zich moeilijk voorlezen
door de telefoon. Er zij trouwens Teletekst
pagina's voor Radio- en TV-zenders sinds
kort. Namelijk pagina 235 en 236, inzake
frekwenties en storingen en zo meer.

HOBBYSCOOP OP COMPURAMA

Van vrijdag 27 tot maandag 30 november zal
in de Groningse Martinihal de computerbeurs
'Compurama' worden gehouden. Hobbyscoop zal
er met een stand vertegenwoordigd zijn.
U kunt er o.a. terecht voor Basicode-2
en de door ons uitgegeven cassettes.

NIEUWE OPLEIDING TELEMATICA

Door de recente ontwikkelingen op het gebied
van micro-electronica, informatica en
telecommunicatie is het nieuwe vakgebied
'telematica' ontstaan, dat gericht is op de
levering van tele-informatie diensten.

Zowel nationaal als internationaal zijn er
grote doorbraken te verwachten t.a.v.
netwerken, nieuwe transmissie systemen,
kabeltechnologie, satelliet verbindingen,
enz. Deze ontwikkeling leidt tot de behoefte
aan hoger opgeleiden in communicatie
toepassingen. Niet alleen bij het ontwerp
van communicatie software, maar ook bij de
bouw van fysieke systemen neemt de behoefte
aan deskundigen sterk toe, evenals bij de
industrie die gebruik maakt van deze
communicatie technologie.

Daarom hebben bedrijfsleven, overheid en
de Hogeschool Utrecht besloten tot de
oprichting van een landelijk onderwijscentrum
'telematica' binnen de Hogeschool Utrecht.
In totaal zal hierin ruim tien miljoen gulden
worden geinvesteerd. 40% van dit bedrag wordt
geleverd door acht grote bedrijven, nog eens
40% door de Hogeschool Utrecht, en de overige
20% door de overheid.

Het onderwijscentrum zal een telematica
opleiding gaan verzorgen die in nauwe
samenwerking met het bedrijfsleven is
ontwikkeld. Daarbij hoort zowel een 4-jarige
voltijd opleiding, alsook een deeltijd
opleiding en korte nascholings cursussen
voor afgestudeerde HBO-ers. Er zijn drie
hoofdrichtingen voorzien: technisch,
operationeel en technisch commercieel.

Vanaf 1 augustus 1989 zal de invoering
gefaseerd van start gaan. In 1994 moet
de opleiding volledig operationeel zijn.
Het kenniscentrum telematica wordt
opgebouwd in de vestigingen van de
Hogeschool Utrecht te Hilversum en
Utrecht (Oudenoord).

Voor nadere informatie: Hogeschool
Utrecht, Postbus 573, 3500 AN Utrecht,
Tel. 030-341274.

TIJDSCHRIFT OP FLOPPY-DISK

Tijdens de Efficiency-beurs in Amsterdam
werd een nieuw en voor Nederland uniek
tijdschrift geintroduceerd: 'UP-TIME',
een maandelijks verschijnend magazine,
niet op papier maar op floppy-disk!

UP-TIME levert allerlei informatie.
Financiele en educatieve programma's,
spelletjes, wetenschappelijke en technische
informatie. Maar ook achtergrond artikelen
over bv. popmuziek en vooruitblikken op
actuele gebeurtenissen. De programma's
kunnen gebruikt worden op een Apple,
Macintosh, IBM of compatible, en een
Commodore 64/128. UP-TIME wordt voorlopig
alleen op 5.25'' disk geleverd, 3.5'' alleen
op aanvraag.

Voor nadere informatie: UP-TIME, Postbus 193,
7740 AD Coevorden. Tel. 05242-309.

BESPREKING MS-DOS BOEKEN

Pieter Vijlbrief heeft weer een aantal boeken
voor ons gelezen, deze keer over MS-DOS.

Machinetaal programmeren op de IBM XT en
compatibelen, door: Roland Lingier, 183 pag.,
uitgave: De Muiderkring, prijs f 32.50.
Als men aan het wat erg zuidelijke taalgebruik
gewend is, is dit boekje een goed leesbare
inleiding tot het programmeren van een PC.
In het begin wordt het systeem duidelijk uit de
doeken gedaan waarna begonnen wordt door middel
van het programma 'DEBUG' kleine programma'tjes
direct in het geheugen in te geven via de
line-assembler. Op deze wijze krijgt men al
spoedig een duidelijk inzicht in de materie en
is men niet verplicht naast het leren
programmeren in machinetaal ook het, vrij
moeilijke, gebruik van een (macro-)assembler al
in het begin aan te leren. Voor een ieder, die
inzicht wil krijgen in het gebruik van
machinetaal op een PC is dit boekje van harte
aanbevolen.

MS-DOS TRUUKS EN TIPS

MS DOS truuks en tips, deel 2, voor GWBASIC en
BASICA, door Marcel Kreeft, 94 pag., uitgave:
Stark-Texel, prijs: f 29.50.
Nu de PC steeds meer terrein wint, ontdekken ook
steeds meer gebruikers de kracht van (GW-)Basic.
Dit boekje speelt daar op in. Het bevat tal van
slimme routines, die men in eigen programma's
kan opnemen. In deel 2 komen o.a. aan de orde
het maken van drie-dimensionale staafdiagrammen,
lichtkrant, sorteer- en zoekroutines, extra
funkties voor string-manipulatie, windows, menu
programma's en nog veel meer.
Alles is vervat in kleine voorbeeld programma's,
die geen uren intik-werk vergen. Kortom: voor
hen die zich verder willen verdiepen in de PC
Basics een goede aanschaf.

BOEK OVER PC'S EN PRINTERS

Personal Computers en Printers aansluiten en
gebruiken, door Wessel Akkermans, 170 pag.,
uitgave: Stark-Texel, prijs: f34.50.
Dit boekje geeft een duidelijk inzicht in de
wijze waarop allerlei printers op een PC kunnen
worden aangesloten en gebruikt. Vooral het
aansluiten van printers op de seriele poort
roept nog wel eens problemen op. Komt uw printer
niet voor op de lijst van standaard-printers,
zoals die bij sommige applicatiepakketten wordt
verstrekt, dan zullen allerlei technische
vragen moeten worden beantwoord. Het
theoretische gedeelte van dit boek stelt u in
staat de juiste antwoorden op die vragen te
geven. Het boek bevat een tabel, waarin de
overeenkomsten en verschillen van de commando's
voor diverse printers zijn opgenomen.
Ook het aansturen van de printer vanuit de PC
komt uitvoerig aan de orde waarbij de grafische
printmode niet wordt vergeten. Zeer aan te
bevelen voor allen, die niet altijd op hun
handelaar willen willen terugvallen zodra zich
probleempjes voordoen.

NIEUWE FIDO KNOOPPUNT

In Enschede is een nieuw Fido knooppunt
gekomen. De beheerder van de HCC-node stelt
zich als volgt voor: Wel, ik ben de eerste
'eigen' Fido van de HCC MS-DOS gebruikersgroep.
Afstammeling van een kennel met CP/M en MS-DOS
Fidootjes, dat wel, maar ik krijg een 'eigen'
gezicht.
Ik zit boordevol met programma's die jij ook
kunt draaien als je een MS-DOS of PC-DOS bakkie
bent, en waar je baas veel aan heeft. Utilities,
communicatie programma's, kaartenbakken en
spellen - om eens wat te noemen. Gedeeltelijk
alleen toegankelijk voor wie een ouderwets
papieren periodiek genaamd SoftwareBus heeft,
maar uit die abonnementen wordt ik ook betaald;
logisch he?
Verder heb ik ook een Vraagbaak gebied waar je
baas alle problemen die hij met jou heeft kwijt
kan. (Nee, het is geen psychotherapie prikbord,
en ook geen klachtenbank over jou; en jij wordt
er echt beter van als je baas geholpen wordt,
hoor!) Vooral software-problemen; binnen een
week staat er antwoord op de moeilijkste
DOS-vragen! En verder de laatste nieuwtjes en
aankondigingen over de MS-DOS gg, natuurlijk;
sneller dan dat ouderwetse papier!
Mijn nummer is 053-762039; Enschede dus, en
ik ben vanuit het oosten van het land het
goedkoopst te bellen. 24 uur per dag bereikbaar
zoals gezegd, en jij kunt met me praten als je
op 300/300, 1200/1200, 1200/75 of 2400/2400 bps
kunt babbelen. Mijn Mens (baasje) heet Peter
Smaal, en tussen 19:30 en 22:00 kan je hem ook
bereiken voor de 'MS-DOS regiovraagbaak' op
053 - 774829. Als je problemen hebt om met mij
te babbelen, bijvoorbeeld. Tot modems, kollega!
