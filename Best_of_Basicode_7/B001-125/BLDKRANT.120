120, woe 13 jan '88

AMSAT-OSCAR 10

In de periode van 4 tot 10 januari mag OSCAR
10 niet worden gebruikt tussen de mean anomaly
phasen 155 en 223. Van 11 tot 17 januari mag
OSCAR 10 niet worden gebruikt tussen de
phasen 166 en 233. Tijdens de rest van elke
omloop mag het mode B relais worden gebruikt
maar men wordt dringend verzocht het uplink
vermogen daarbij zoveel mogelijk te beperken.
Eind februari wordt de hoek tussen de zon en
de zonnepanelen van OSCAR 10 weer zo
ongunstig dat de hoeveelheid beschikbare
elektrische energie in de satelliet snel zal
afnemen. Men moet er daarom op rekenen dat
OSCAR 10 vanaf maart weer enkele maanden
onbruikbaar zal zijn.

UoSAT-OSCAR 11

De UoSAT-unit in Surrey vermoedt dat de
problemen, die onlangs optraden met de
nieuwe DIARY programmatuur in de
boordcomputer van OSCAR 11, veroorzaakt
werden door een fout in een minder
belangrijk deel van het digitale geheugen
in de satelliet. Men gaat het geheugen nu
uitgebreid testen met een speciaal 'worm'-
testprogramma, dat elk bit van het totale
geheugen zal kontroleren. Dit vergt vrij
veel tijd, zodat men voorlopig moet rekenen
op tijdelijke afwijkingen van het normale
schema van OSCAR 11. Als gevolg van de
software problemen is de satelliet uit zijn
gravitatie-gradient stabilisatie geraakt en
is dus aan het tuimelen. Met behulp van de
opnieuw geladen 'oude' programmatuur is de
boordcomputer nu bezig de stabilisatie weer
automatisch te herstellen.

In de afgelopen Kerst-periode heeft OSCAR 11,
net als OSCAR 9, een speciaal gebruiksschema
gevolgd. Tijdens de Kerstdagen zond de
Digitalker van OSCAR 11 Kerstwensen uit in
spraak via zijn bakenzenders. Ook werden
dergelijke berichten verspreid via de DCE
uitzendingen. In de University of Surrey
wordt inmiddels gewerkt aan het ontwerp van
UoSAT-C, de opvolger van OSCAR 11. Misschien
is er eind 1988 al een lanceermogelijkheid
voor deze nieuwe satelliet.

FUJI-OSCAR 12

Het gebruiksschema van OSCAR 12 is voor
midden januari als volgt gepland:
mode JD van 19-1 1255 UTC tot 20-1 1201 UTC,
mode JD van 21-1 1308 UTC tot 22-1 1214 UTC,
mode JD van 23-1 1121 UTC tot 24-1 1228 UTC,
mode JA van 26-1 1241 UTC tot 27-1 1147 UTC.

In alle tussenliggende perioden wordt de
satelliet geheel uitgeschakeld gehouden om de
batterij de gelegenheid te geven op te laden.

AMSAT-Phase 3C

De nieuwe Phase 3 satelliet heeft een eigen
raketmotor aan boord, waarmee de baan na de
lancering met de ARIANE 4 raket kan worden
gewijzigd. Het raketmotor systeem is getest
en blijkt helemaal in orde te zijn. Bij de
lancering van OSCAR 10 zijn er problemen
opgetreden in dit raketmotor systeem,
waardoor de baanverandering niet helemaal
verliep zoals gepland. Bij de lancering van
Phase 3C zijn echter geen problemen te
verwachten. De voltooide satelliet blijkt
zo'n 10 procent lichter te zijn geworden
dan verwacht. Dit is gunstig want daardoor
kan meer raketmotor brandstof worden
meegenomen en kan de uiteindelijke baan
gunstiger worden. Phase 3C moet 4797,1
sekonden na de start van de ARIANE 4 raket
vanaf de lanceerbasis bij Kourou worden
losgekoppeld van de derde trap van de raket.

BAANPARAMETERS PHASE-3C

De volgende baanparameters zijn gepland voor
de elliptische parkeerbaan, waarin Phase 3C
wordt achtergelaten door de ARIANE 4 raket:
perigeum 222,504 km, apogeum 36076,636 km,
inclinatie 9,997 graden, argument van het
perigeum 178,148 graden, eerste evenaar-
passage van zuid naar noord na de lancering
bij 135,541 graden west, true anomaly
127,554 graden. Nadat de baanparameters van
de parkeerbaan nauwkeurig zijn bepaald na de
lancering kan Phase 3C zichzelf naar zijn
uiteindelijke baan manoeuvreren met behulp
van zijn eigen raketmotor. De belangrijkste
baanveranderingen die dan zullen worden
doorgevoerd zijn het verhogen van het
perigeum naar zo'n 1500 km en het vergroten
van de inclinatie naar misschien wel 63
graden. Het voordeel van een baanhelling bij
63 graden is dat de breedtegraad van het
apogeum dan niet zal gaan driften, zodat het
apogeum steeds boven het noordelijk halfrond
blijft. De satelliet blijft dan steeds
uitstekende gebruiks mogelijkheden houden
voor stations op het noordelijk halfrond.
Veruit de meeste amateur stations bevinden
zich op het noordelijk halfrond en omdat de
stations, die zich op het zuidelijk halfrond
bevinden, nooit erg ver ten zuiden van de
evenaar zitten, zullen zij toch meestal ook
zeer goed gebruik kunnen maken van de
satelliet. De lancering van Phase 3C is nu
gepland op 4 april.

AANPASSING SATELLIET-PROGRAMMA'S

Veel programma's die worden gebruikt voor het
berekenen van omloopgegevens van satellieten
bevatten een zogenaamde 'siderial time table',
waarin konstanten zijn opgenomen die worden
gebruikt bij de berekeningen. Deze konstanten
moeten elk jaar worden aangepast. Voor de
komende jaren moeten deze konstanten de
volgende waarde hebben: voor 1988: 0,27469296,
voor 1989: 0,27676777 en voor 1990:
0,27610467. De meeste programma's maken
tegenwoordig gebruik van kepler-
baanparameters. Zolang men nog niet de
beschikking heeft over parameters van 1988
kan men elke set van parameters van 1987
omrekenen naar 1988. Daartoe moet van de
referentie-epoch het jaartal worden gewijzigd
in 88 en van het dagnummer met fraktie moet
365 worden afgetrokken, zodat men een
negatief getal krijgt. Nieuwe, aangepaste
baanparameters zullen zo spoedig mogelijk
worden gepubliceerd. Met dank aan PA0DLO.

COMMERCIELE KABELRADIO UIT HILVERSUM

In de Hobbyscoop uitzending van 6 januari
werd uitvoerig ingegaan op de testuitzendingen
van het nieuwe radio-station 'Cable-one'.
Hieronder nogmaals een samenvatting van de
uitzending.

Momenteel worden er proefuitzendingen gedaan
via de satelliet met het commerciele
radiostation 'Cable One'. Het station zendt
in HiFi-STEREO via kabelnetten uit. Achter
dit projekt staan de mannen Willem van Kooten
(ex-disk-jockey Joost den Draaier) en Ad
Ossendrijver. Gebruik wordt gemaakt van de
oude, aan Nederland toegewezen, zend/ontvanger
op de ECS satelliet. Na het verdwijnen van
Europa-t.v. werd deze transponder door de PTT
verhuurd aan het Duitse station 'Drei-SAT',
en werden er door PTT, Philips en NOS
technische proeven genomen met een vorm van
digitale televisie. Op de meeste Nederlandse
kabelnetten werd het oude 'Europa'-kanaal
gesloten of voor andere toepassingen gebruikt.

APPARATUUR AANWEZIG

In veel kabelnetten is nog wel de ontvangst
apparatuur voor Europa-tv aanwezig. Van dit
gegeven maakt het nieuwe radio-station
dankbaar gebruik. Voor Europa-tv was technisch
een systeem gekozen dat het mogelijk maakt om
in meer talen, naast het bijbehorende video
beeld, uit te zenden. Zodoende kon met een
video signaal en maximaal acht geluidkanalen
toch een uniform 'Europees programma' worden
gemaakt.

Het kanaal op de satelliet is zo breed dat,
in plaats van 1 beeld- en 8 audiokanalen,
het kanaal eenvoudig verhuurd kan worden aan
meerdere gebruikers. Er zijn besprekingen
gaande om het video-deel op de satelliet te
verhuren aan het Engelse bedrijf 'Meteo-cast',
die dagelijks tussen 5 uur 's ochtends en 6
uur 's avonds weerbeelden van de satelliet
zal gaan uitzenden. Het geluidgedeelte is
hierdoor ongebruikt en kan apart worden
verhuurd.
'Cable-(radio)-one', huurt twee audiokanalen
op de satelliet transponder. Een is bestemd
voor het linker kanaal en een andere voor het
rechter. Bij de kabelnetten worden deze twee
kanalen weer bij elkaar gevoegd en in STEREO
op de F.M.-band gezet. Hiermee is een goede
HiFi-kwaliteit mogelijk.

GEEN APARTE SCHOTELANTENNE NODIG

'De kabelnetten hoeven geen aparte
schotelantenne te hebben om 'Cable one' door
te geven. We zitten op dezelfde satelliet als
waar ook 'Sky-channel', 'Super-channel' etc
op uitzenden.' Veel kabelnetten hoeven naast
de standaard apparatuur, die vaak al aanwezig
is, maar enkele printen aan te schaffen om
het nieuwe radio-station door te kunnen
geven.', aldus Ossendrijver.

'Voor de kabelnetten die nog geen goede
ontvangst apparatuur hebben zullen
investeringen moeten worden gedaan. We zijn
met de fabrikant van de apparatuur in
onderhandeling of het mogelijk is om speciaal
voor 'Cable One' een aparte ontvanger te maken
zodat het aanschafbedrag beperkt blijft.
'Een logische redenatie wanneer je bedenkt,
dat voor de doorgifte van een stereo
radio-kanaal maar een beperkte ontvanger
nodig is.

PROGRAMMERING

Over de invulling van het nieuwe radio-station
zegt Ossendrijver: 'we zenden zeven dagen
in de week dag en nacht uit, en richten ons
op een publiek in de leeftijdscatagorie
tussen 12 en 40 jaar.' Iedere dag is
'horizontaal' geprogrammeerd. Dit betekent,
dat iedere dag op hetzelfde tijdstip eenzelfde
soort programma te verwachten is.
De nieuws-items zullen in principe in het
Engels worden gebracht maar kunnen ook in een
andere taal worden uitgezonden.

Op de vraag of 'Cable One' een direkte
concurrent van RADIO-3 wordt, wordt
geantwoord: 'met de ons voor ogen staande
programmering denken we zeker een deel van
de luisteraars bij radio-3 te gaan weghalen.'

OOK NEDERLANDSE D.J'S OP CABLE-ONE

Naast Skandinavische en Engelse disk-jockey's
zullen er zeker ook d.j.'s uit Nederland op
het station komen te werken. Namen kunnen ook
worden genoemd: Tom Mulder; Kas van Iersel;
Linda de Mol; Yvonne Keeley. 'Het ligt in
ieder geval niet in de bedoeling, dat Willem
van Kooten zelf als d.j. zal gaan optreden;
wel heeft hij een zeer grote vinger in de
pap als het om de programmering gaat'.

Bezitters van een Grundig satelliet ontvanger
kunnen zelf de proefuitzendingen van
Cable-One volgen. Dagelijks tussen 12.00 en
16.00 uur zijn de programma's te beluisteren
via het oude Europa-tv kanaal op de ECS-F1
satelliet. Gebruik wordt gemaakt van de
geluidcarriers 4 en 5. (Aldus Bert Klaver)
