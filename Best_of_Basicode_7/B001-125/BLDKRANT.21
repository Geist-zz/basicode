21, woe 28 mei l986

GEEN BEELDKRANT

Komende weken geen Beeldkrant. In
plaats daarvan programmatuur op de
woensdagavond. De eerstvolgende
Beeldkrant verschijnt op woensdag 25
juni weer. Donderdag 26 juni hopen we
Basicode programmatuur proeven ZONDER
Optimod te doen, als alles meezit. Drie
Basicode inzendingen dus op woe 4, 11
en 18 juni. Houdt u daar rekening mee.

In de zomermaanden gaat Hobbyscoop
ditmaal een maand op reces. Gebrek aan
mankracht en geld speelt een rol bij
dit besluit. Van half juli tot half
augustus zijn we uit de ether. Het
nieuwe seizoen wordt dan voorbereid. In
het najaar dan meer techniek en
communicatie.

BALLONVOSSEJACHT

Komende zondag de Ballonvossejacht.
Iedereen die een ontvanger heeft waar
145.375 MHz mee te krijgen is, zit
goed. Dat kan met ook met een scanner.
De ballon zal ergens in Nederland
worden opgelaten, afhankelijk van de
wind (in de hogere) luchtlagen. Er zijn
4 mogelijke oplaatplaatsen. Onderweg
kunt op de hoogte gehouden worden via
de 80 m-band, de 2 meter- en 70
cm-band. In het centrum van het land
staan de repeaters Bilthoven op 430.125
Mhz, Zeist/Soesterberg op 145.600,
Apeldoorn op 145.725 en Flevopolder
145.675 MHz ter beschikking.
Afhankelijk van de plaats waar de
ballon zweeft kunnen ook andere amateur
steunzenders gebruikt worden.

VELEN IN TOUW

Hobbyscoop kreeg de hulp van een VERON-
en VRZA- ploeg in twee volgwagens.
Beide verenigingen gaven ook geld om
nieuwe zenders voor de ballon te bouwen
omdat vorig jaar de vos verloren ging
op het IJsselmeer onder de zuidpunt van
Friesland. Hij werd - in tegenstelling
tot andere jaren - niet gevonden en
teruggestuurd. Voor het opsporen van de
ballon is een scanner of ontvanger met
een richtantenne nodig. Daarmee kan men
vaststellen welke richting hij op gaat
en, wanneer het zaakje neergekomen, is
waar hij ligt.

PROFESSIONELE HULP

Bij het oplaten en volgen van de ballon
speelt het KNMI een belangrijke rol.
Het KNMI adviseert omtrent de
oplaatplaats in Nederland om de kans te
verkleinen dat de ballon boven water
komt of de grens overwaait. Bij het
oplaten krijgt het Hobbyscoop-team ook
hulp van het KNMI en de luchtmacht. Het
nauwkeurig volgen van de vos zou niet
kunnen zonder de hulp van de luchtmacht
die in staat is een naald in een
hooiberg te vinden, terwijl tevens
sommige miltaire bases kunnen dienen
als oplaatplaats voor de ballon.

LANGS DE LIJN

Het NOS-sportprogramma Langs de Lijn
besteedt aandacht aan de start van de
meteoballon met zender om circa 14:30.
Dan wordt de plaats waar hij wordt
opgelaten zowel als de te verwachten
vlucht voorspeld. Tijdens Langs de Lijn
wordt u op de hoogte gehouden van de
plaats waar de ballon zich bevindt. Met
een autoradio komt u dus al een heel
eind. De uitslag van de zoekwedstrijd
wordt bekend gemaakt in Met het Oog op
Morgen van de NOS via radio 1 & 2 vanaf
23:00 uur. Langs de Lijn is zondags te
vinden op 747 kHz, op de middengolf.

AMSAT-OSCAR 10

In de vroege morgen van zondag 18 mei
zijn er ernstige problemen ontstaan met
de amateursatelliet OSCAR 10. Terwijl
de satelliet zich boven Australie
bevond viel de Integrated Housekeeping
Unit (IHU) uit. Deze IHU bevat de
boordcomputer, telemetrie- en
kommando-unit. en vormt het hart van de
satelliet. Deze schakeling bestuurt,
regelt en kontroleert alle funkties.
Nadat de IHU defekt raakte zond het
telemetriesysteem alleen nog maar
zinloze data uit, reageerde het
kommandosysteem niet meer op kommando's
en werd het automatisch omschakelen van
de relaisstations volgens het daarvoor
vastgestelde schema niet meer
uitgevoerd. Het mode B relais bleef de
hele dag ingeschakeld staan. Omdat dit
op den duur een te zware belasting voor
de batterij zou opleveren moest snel
worden ingegrepen. Een aantal
gealarmeerde AMSAT-stations wist de
gebruikers van het mode B relais over
de hele wereld te vertellen wat er aan
de hand was. Na een aantal uren waren
vrijwel alle aktiviteiten via het
relais gestaakt en kon het
stroomverbruik tot een minimum worden
beperkt.

REDDINGSACTIE

Op 19 mei 's morgens vroeg slaagde het
kommandostation ZL1AOX er gelukkig in
een reset-kommando naar de
boordcomputer in OSCAR 10 te sturen.
Dit had onder andere tot gevolg dat het
mode B relais uitschakelde. Vervolgens
probeerde Ian, ZL1AOX, opnieuw
programmatuur in de microcomputer in
OSCAR 10 te laden via de
kommando-uplink. Na twee minuten liep
de zaak echter vast. Er werd hulp
gezocht bij de ontwikkelaars en bouwers
van OSCAR 10, waaronder DJ4ZC en W3GEY.
De meesten van hen bevonden zich in
Denver, Colorado, voor de voltooing van
AMSAT Phase III-C. In Denver werd
onmiddellijk een nood-kommandostation
ingericht om hulp te kunnen bieden. Na
het nodige overleg werd een
noodoplossing gevonden. In de avond van
19 mei lukte het ZL1AOX om nieuwe
programmatuur in de boordcomputer van
OSCAR 10 te laden. Deze programmatuur
bood echter slechts beperkte 
mogelijkheden. Het kommandosysteem
funktioneerde weer betrouwbaar en het
telemetriesysteem zond weer uit.

OORZAAK ONBEKEND

Het is nog niet duidelijk wat de
oorzaak is van de problemen is. Men
vermoedt dat er weer een inslag heeft
plaatsgevonden van een deeltje met hoge
energie in het geheugen van de IHU.
Dergelijke inslagen vinden regelmatig
plaats maar niet met zulke ernstige
gevolgen. In de IHU wordt de
integriteit van de data voortdurend
gekontroleerd door een
fout-detekterende en fout- korrigerende
kode. Het aantal fouten die dan meestal
optreden als gevolg van inslagen van
deeltjes, wordt steeds gemeld via de
telemetrieuitzendingen.

ONHERSTELBAAR

Enkele maanden geleden had men al
gekonstateerd dat er een aantal 'hard
errors', dus onherstelbaar defekte
geheugencellen, in het geheugen van de
IHU zaten. Omdat men de positie van
deze defekte cellen kon bepalen met
behulp van geheugentestprogramma's kon
men om deze cellen heen programmeren.
Hopelijk kan men dezelfde procedure nu
toepassen en zijn er geen andere
belangrijke chips geraakt. Een en ander
heeft tot gevolg dat OSCAR 10 tijdelijk
niet beschikbaar is voor algemeen
gebruik. Vermoedelijk kan de satelliet
niet worden vrijgegeven voor de tweede
week van juni. Tot die tijd zullen de
relaisstations waarschijnlijk
uitgeschakeld blijven. Mochten zij
tijdelijk toch ingeschakeld zijn dan
wordt men dringend verzocht de
relaisstations niet te gebruiken. Aldus
Hamsat Nederland in het nieuwste
bulletin, dat u ook compleet in onze
FIDO-node vindt. Dank Nico PA0DLO!

BASICODE WEDSTRIJD

Begin mei is de nieuwe
Basicode-programmeerwedstrijd
aangekondigd. Iedere inzending van de
laatste tijd telt mee. Ook nieuwe
inzendingen moeten helemaal aan het
Basicode-protocol voldoen en dingen mee
naar de hoofdprijs: een Personal
Computer met alles erop en eraan. In de
komende maanden zullen details over
prijzen en voorwaarden bekend worden
gemaakt. Het zullen grote prijzen zijn:
niet alleen van Hobbyscoop, maar ook
van de landelijke Hobby Computer Club
(HCC) en van Personal Computer Magazine
(PCM). Dit blad en de HCC-nieuwsbrief
hebben Basicode en Hobbyscoop steeds
ondersteund en verlenen ook nu weer
medewerking met prijzen en nieuws over
de Basicode-wedstrijd.

FIDO-NETWERK

Het eigen Hobbyscoop FIDO-knooppunt
staat in Hilversum. Als er meer
telefoonlijnen zijn kunt u het ook
direct bellen. Nu is het nog het
makkelijkst (en goedkoopst) te bereiken
via het eigen plaatselijke
FIDO-knooppunt. Het NETnummer is 500.
Het knooppunt of zogeheten NODEnummer
is 202. Alle berichten komen dan
vanzelf bij ons in Hilversum terecht.
Adresseer uw berichten aan Hans Janssen
(2x s) of - als het om FIDO-technische
zaken gaat - aan de Sysop.

COMPUTER AGENDA

Het gaat echt goed met de computer
agenda en de Beeldkrant. Per brief of
kaart krijgen we steeds meer suggesties
van wat we er wel of niet in moeten
opnemen. Er komen van luisteraars hele
hoofdstukjes met daarin voorstellen om
bepaalde tekstgedeelten in de krant op
te nemen. Dat is heel bemoedigend en
blijkbaar vinden veel mensen het
gemakkelijk om alle Hobbyscoop gegevens
nog een rustig op schrift na te lezen.
Hartelijk dank voor die suggesties!
Blijf ze sturen naar postbus 1200, 1200
BE Hilversum. Nog makkelijker voor ons
is om het FIDO-net te gebruiken. Er is
er vast wel een knooppunt bij u in de
buurt die u als (goedkoop!) medium kunt
gebruiken. Of bel anders rechtstreeks
035-45395.
