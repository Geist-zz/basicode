113, zon 20 dec '87

UoSAT-OSCAR 9

De Diary programmatuur in de boordcomputer
van OSCAR 9 zorgt ervoor dat de telemetrie-,
bulletin- en Whole Orbit Data- uitzendingen
steeds worden afgewisseld. Op sommige dagen
wordt dit schema onderbroken door andere
soorten uitzendingen, zoals CCD videobeelden,
Digitalker spraaksynthesizer en dergelijke.
Het 21 MHz-baken van OSCAR 9 is nu steeds
ingeschakeld.

AMSAT-OSCAR 10

Het mode B relais van OSCAR 10 is nu goed
bruikbaar. Het lijkt erop dat de rondstraler
antennes van de satelliet nu in bedrijf zijn.
Daarom zijn de signalen niet erg sterk
wanneer de satelliet zich bij het hoogste
punt van zijn elliptische baan bevindt. Uit
metingen is gebleken dat de rotatiesnelheid
van de satelliet om zijn Z-as nu is afgenomen
tot zo'n 24 omwentelingen per minuut.
De periode waarin de satelliet elke omloop
in de schaduw van de aarde komt bereikt rond
21 december een maximum van 101 minuten.
Omdat de satelliet beslist niet mag worden
gebruikt tijdens deze schaduwperioden, is
het volgende gebruiksschema opgesteld:

Periode:     Satelliet NIET beschikbaar in:
15 t/m 21 december  M.A. phase 110 t/m 190
22 t/m 28 december  M.A. phase 120 t/m 200
29 dec t/m 4 jan    M.A. phase 140 t/m 220

UoSAT-OSCAR 11

In november heeft de UoSAT-Unit in de
University of Surrey nieuwe Diary
programmatuur ontwikkeld voor OSCAR 11.
Deze programmatuur werd geschreven onder de
programmeertaal Forth. Eind november werd
de nieuwe Diary programmatuur in de boord
computer van OSCAR 11 gebracht. Aanvankelijk
leek alles goed te funktioneren, maar na
enige tijd liep het programma vast. De
bakenzender van OSCAR 11 zond uitsluitend
nog zinloze karakters uit. Men begrijpt nog
niet waarom de programmatuur, die op de
grond prima werkte, niet goed werkt aan
boord van de satelliet. Men probeert nu eerst
de boordcomputer weer onder kontrole te
krijgen, waarna andere Diary programmatuur
naar de satelliet kan worden gezonden. Zodra
alles weer goed funktioneert mag men er op
rekenen dat het baken op 435,025 MHz op
zondagen ook in bedrijf is, terwijl op
woensdagen uitzendingen van CCD videobeelden
te verwachten zijn.

FUJI-OSCAR 12

Verscheidene Europese stations, waaronder
G4CUO, houden zich bezig met experimenten
met verbindingen, die gemaakt zijn via twee
satellieten. Signalen, die op 70 cm naar
OSCAR 10 worden gezonden, worden door het
mode B relais omgezet naar 2 m, waarna deze
signalen direkt door het mode JA relais van
OSCAR 12 weer worden gerelayeerd van 2 m
naar 70 cm. Hoewel de uiteindelijk op 70 cm
ontvangen signalen niet sterk zijn, is het
toch mogelijk op deze wijze verbindingen te
maken. Zodra mode T van RS11 weer beschikbaar
is, zullen ook weer proeven worden genomen
met signalen, die eerst door mode T van RS11
zijn omgezet van 15 m naar 2m, en daarna
direkt door mode JA van OSCAR 12 worden
gerelayeerd van 2 m naar 70 cm. Enkele
maanden geleden heeft men al eerste suksessen
geboekt met dit soort proeven.

GEBRUIKSSCHEMA OSCAR 12

In de periode van 2234 UTC op 19 december tot
0037 UTC op 20 december zal mode JD alleen in
bedrijf zijn als digipeater, dus niet als
mailbox, omdat dan nieuwe programmatuur in de
boordcomputer wordt gebracht door de Japanse
kommandostations.

Daarna ziet het schema er als volgt uit:
mode JD 0444 UTC op 20 dec tot 0552 op 21,
mode JD 0458 UTC op 22 dec tot 0404 op 23,
mode JD 0106 UTC op 24 dec tot 0619 op 25,
mode JD 0324 UTC op 26 dec tot 0432 op 27,
mode JD 0338 UTC op 28 dec tot 0243 op 29,
mode JD 0257 UTC op 31 dec tot 0404 op 1-1.

AMSAT-Phase 3C

De bouw van de nieuwe amateur satelliet Phase
3C is voltooid in West Duitsland bij AMSAT-DL.
Deze opvolger van OSCAR 10 wordt nu uitgebreid
getest voordat hij wordt overgedragen aan de
Europese ruimtevaart organisatie ESA. De
satelliet moet onder andere schud- en vibratie
tests ondergaan om na te gaan of hij bestand
is tegen de enorme trillingen die hij te
verwerken zal krijgen tijdens de lancering
met de ARIANE 4 raket. Ook wordt Phase 3C
onderworpen aan 'thermal vacuum tests',
waarbij de satelliet in een vakuumkamer wordt
verhit en afgekoeld. Daarbij wordt het goed
funtioneren van de hele satelliet
gekontroleerd onder de zware omstandigheden
waaronder hij later in de ruimte ook zal
moeten werken. Nadat de satelliet is
overgedragen aan de ESA zullen in Toulouse
opnieuw soortgelijke tests worden uitgevoerd
met de satelliet. Bovendien wordt dan nog
eens bekeken of er geen problemen kunnen
optreden bij het monteren van de satelliet
in de neuskegel van de ARIANE 4 raket, die
de lancering moet verzorgen. Volgens de
laatste plannen is die lancering niet voor
eind maart 1988 te verwachten. Bij AMSAT
wordt nu geld ingezameld voor het Phase 3C
Insurance Fund, waarmee de lancering van de
satelliet kan worden verzekerd. Men hoopt
10000 US-Dollars bij elkaar te krijgen.
AMSAT-UK heeft onlangs 1000 Dollars
geschonken aan dit fonds en wil bovendien
AMSAT-DL helpen bij het verzekeren van het
transport van Phase 3C van Duitsland naar
de ESA in Frankrijk.

RUSSISCH RUIMTESTATION MIR

Rond Kerstmis zal SOYUZ-TM4 met een 3-koppige
Russische bemanning worden gelanceerd vanaf
Baykonoer en na twee dagen aankoppelen aan
het ruimtestation MIR. De bemanning, en
reserve bemanning, is aangekomen op Baykonoer
om daar de laatste oefeningen door te nemen,
zoals de koppeling, en om nog medisch
onderzocht te worden. De nieuwe bemanning, of
althans zeker twee van de drie kosmonauten,
zal de huidige bemanning in MIR aflossen.
Yuri Romanenko, die al sinds begin februari
in MIR verblijft, heeft er schoon genoeg van
en krijgt steeds meer problemen van verzwakte
spieren. Ook Alexander Alexandrov zal
terugkeren naar de aarde, waarschijnlijk nog
net voor het einde van dit jaar.

Zoals altijd ontvingen wij deze ruimtevaart
informatie van Nico, PA0DLO. Bedankt, Nico!

KENNISMAKINGSCURSUSSEN VOOR VROUWEN

Al zes jaar verzorgt Vrouwen en Informatica
introductie bijeenkomsten die de bedoeling
hebben vrouwen over de informatica drempel
te helpen en die wij dan ook drempeldagen
noemen. Vaak zijn dat bijeenkomsten van een
hele dag, die uit drie delen bestaat: 1 deel
gaat over computers: wat zijn dat voor
apparaten, wat kun je er mee, wat is een
programma. Daarbij wordt een aantal
programma's getoond en als het enigszins kan
zitten de deelneemsters zelf aan de computer.
De 2 andere delen worden afhankelijk van de
deelneemsters uitgekozen: bijv. een lezing
over de geschiedenis van computers,
informatie over computers en onderwijs; de
werking van de streepjescode; computers in
huis. De deelneemsters worden over drie
subgroepen verdeeld en rouleren langs de
onderwerpen. We zorgen ervoor dat een aantal
basisbegrippen aan bod komen en praktische
voorbeelden. Vaak gaan we in op de toekomst,
en in ieder geval op maatschappelijke
aspecten: gevolgen van computer gebruik voor
privacy, voor werkgelegenheid, voor inhoud
en organisatie van het werk.

VUISTREGELS

In de loop der jaren hebben we een aantal
vuistregels opgesteld die we bij dergelijke
bijeenkomsten hanteren, zoals: laat altijd
zowel de technische aspecten, de toepassingen
als de maatschappelijke gevolgen aan bod
komen; bind bij computergebruik je handen op
je rug, zodat je niet over de ruggen van de
deelneemsters heen (zowel letterlijk als
figuurlijk) hun toetsenbord aanraakt; wees
zeer zorgvuldig in je woordgebruik: spreek
bijvoorbeeld niet alleen over programmeurs
maar ook over programmeuzes, niet om
muggezifterig te zijn, maar omdat meisjes
en vrouwen dan tenminste inzien dat het ook
wel eens over hen zou kunnen gaan.

EFFECT

Het effect van de drempeldagen op de
deelneemsters is vaak zeer overweldigend.
Omdat we onderwerpen kiezen die dicht bij
huis liggen realiseren zij zich vaak dat ze
al heel wat van informatieverwerking weten.
Dat geeft een gevoel van: zo dom en onwetend
ben ik dus ook weer niet. Maar omdat we ook
nieuwe begrippen uitleggen, of we een
begrijpelijke uitleg geven van kreten die
ze al vaak gehoord hebben maar nooit
begrepen, snappen ze iets waarvan ze altijd
dachten dat het moeilijk was. Dat kan heel
motiverend werken.

ORGANISATIE

Meestal worden de drempeldagen georganiseerd
door een bestaande vereniging of organisatie,
uiteenlopend van club- en buurthuizen tot de
vrouwen organisatie van een politieke partij.
Zij doen dan de werving voor de bijeenkomst,
regelen de inschrijving, huren een zaal en
computers, bestellen de broodjes, vragen
subsidie aan (bijvoorbeeld uit de
gemeentelijke 'emancipatiepot'). Het Centrum
voor Vrouwen en Informatica zorgt voor de
cursusleidsters. Dat betekent dat individuele
vrouwen, die een dergelijke bijeenkomst
willen meemaken, (voorlopig) niet bij het
Centrum terecht kunnen. Maar groepen meisjes
of vrouwen die een bijeenkomst of cursus
willen organiseren, kunnen informatie
inwinnen bij:

Centrum voor Vrouwen en Informatica
WG-plein 250
1054 SE, Amsterdam
Tel.: 020-831661

HOBBYSCOOP ZOEKT VERSLAGGEVER (V/M)

Ons programma kan - op parttime basis - een
goede verslaggever gebruiken. Het zou een
vrouw of man moeten zijn met journalistieke
(event. radio) ervaring. Natuurlijk moet zij
of hij ook belangstelling of kennis hebben
van communicatie en/of computers. Gedacht
wordt aan een freelancer die een halve
werkweek beschikbaar is. Brieven (met in de
linker bovenhoek 'vacature') gaarne naar
onze redaktie.

SPREEKUUR

Om de overvloedige stroom van telefoontjes in
de hand te houden we het maandagochtend
spreekuur ingesteld. U kunt ons elke maandag
bellen van 10 - 12 op 035 - 773015. Geen ander
nummer is daarvoor beschikbaar en na 12 wordt
het weer afgekoppeld. Dus zorg dat u er bij
bent als u een vraag telefonisch wilt stellen.
Schrijven blijft echter een van de betere
methoden. Heel veel vragen zijn voor ons
gesneden koek: er zijn daarvoor standaard
brieven ontwikkeld die we u per ommegaande
toesturen. Postbus 1200 staat er voor open!
