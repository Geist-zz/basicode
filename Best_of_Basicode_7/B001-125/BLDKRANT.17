17, woe 23 april 1986

OPTIMOD

Zou het waar zijn? Doorgaans
betrouwbare bronnen verklaren ons dat
half mei de Optimod onder het bereik
van programmamakers komt te staan en
dus ook uitschakelbaar wordt. De
Optimod zorgt ervoor de middengolf
helderder, verstaanbaarder, maar ook
agressiever klinkt. Hij maakt van onze
software echter appelmoes, vandaar dat
alleen de programma's die u via FM
bereiken nog werken. Voor ons reden om
alle software uitzendingen op de
donderdag (Radio 5, 1008 kHz van
17.30-17.46) te staken. Maar omdat met
name  dat blok bedoeld is voor de
computers, is het natuurlijk zonde om
dan geen Basicode uit te zenden. We
hopen zo snel mogelijk nadere gegevens
te kunnen geven.

PTT-TELECOM EN SRR

Vorige week heeft de plaatsverv.
hoofddirekteur van PTT-Telecom voor een
Hobbyscoop-primeur gezorgd. Omdat het
technisch comite van de div. PPT's in
Europa CEPT juist een vergadering
gewijd had aan Short Range Radio, was
de heer Van Velzen in staat het nieuws
vers van de pers te geven. Het is een
alternatieve MARC, maar dan in de 900
MegaHerz-band. Er is sprake van 80
simplex-kanalen, waaronder twee
huishoudelijke. Via die kanalen en de
vaste, ingebakken nummers kunnen de
zend-ontvangers elkaar vinden. Via een
digitale 'handshake' worden de beide
gesprekspartners automatisch naar een
leeg kanaal gedirigeerd, waarbinnen men
boodschappen kan uitwisselen.

VIJF WATT ZENDER

De SRR (Short Range Radio = Korte
afstands radio) heeft daar een
microprocessor gestuurde ontvanger en
zender voor van 5 Watt. FM is de
modulatie soort die wordt gebruikt. De
keuze van 900 MHz is een bewuste ivm.
storing. Dat gebied ligt boven de
TV-banden en eventuele
storingsprodukten komen dan niet in de
TV-band terecht. De bandbreedte is 25
kHz en SRR zal in de toekomst door heel
Europa gevoerd gaan worden. Dhr. Van
Velzen schat de kosten van zo'n
'bakkie-nieuwe stijl' op f 1000.- tot f
1500.- Omdat iedereen een eigen nummer
heeft zijn er geen anonieme gebruikers.
Misbruik kan derhalve worden aangepakt.

VOLGEND JAAR

De Radio Controle Dienst (RCD) heeft al
enige Japanse apparaten bekeken. In
Japan is de SRR bekend onder de naam
PRS (private Radio System) en
behoorlijk populair. Met name omdat men
daar zogeheten 'repeaters' of
steunzenders toepast, die het bereik
enorm doen toenemen. Ten opzichte van
Japan zullen de toestellen afwijken wat
betreft de toegepaste kanalen. De RCD
zal halverwege dit jaar de eisen bekend
maken waaraan de SRR-toestellen moeten
voldoen. Volgend jaar zouden de eerste
toestellen dan op de markt kunnen
komen.

REVISIE NEW YORK

Een andere opmerkelijke uitlating van
de plv. hoofddirecteur had betrekking
op het draadloze toestel van PTT: New
York. Een door Hobbyscoop uitgevoerde
gebruikerstest eind vorig jaar toonde
aan dat het apparaat nogal wat gebreken
heeft. De PTT-woordvoerder gaf dat
volmondig toe. In juni zullen de
gebreken worden ondervangen door een
revisie bij de PTT. Afspraken daarvoor
kunnen worden gemaakt via de
telefoonwinkel of 004. Het gaat onder
meer om het hoge ruisniveau, de
verstaanbaarheid en de reikwijdte. De
bedoeling is dat er een aansluiting
gemaakt zal worden op de basisset voor
een buitenantenne.

RENS EN RENS

In de loop der jaren heeft het
Hilversumse Rens en Rens-instituut vele
Nederlandse electronici afgeleverd. Op
25 en 26 april opent men een nieuw
gebouw aan de Emmastraat 62-66.
Tegelijk houdt men Open dagen met een
expositie van meetapparatuur en
Kabel-TV. Ook staat op zaterdag een
reunie van oud-leerlingen op het
programma. De officiele opening wordt
tevoren verricht door Hilversums
burgemeester. Zie ook agenda.

NIEUWE STICKER

De nieuwe sticker met de juiste
uitzendtijden en zenders van ons
programma kunt u aanvragen via postbus
1200, 1200 BE in Hilversum. Doe
simpelweg een aan u zelf geadresseerde
(met postzegel erop!) enveloppe in een
brief en schrijf even in de
linkerbovenhoek: Sticker. Per omgaande
ontvangt u dan de nieuwste versie
thuis, aangepast aan het nieuwe
zendschema.

HOTNEWS MSX-2

Hotnews van R. Schipper te Rotterdam!
Volgens zijn gegevens werkt het
prachtige programma van Peter
Zevenhoven correct op de Philips MSX-2.
Helaas niet op de Sony en we weten nog
niet of ook de laatste Philips (8235)
ermee overweg kan. Pieter Vijlbrief
brouwde inmiddels een kleine
'load'-programma waarmee een en ander
op de MSX-2 te runnen valt. Hier volgen
zijn aanwijzingen: Laad het programma
van tape en  save het op schijf met:

PROGRAMMA

BLOAD'Basico',&H9000,&HB600,&H9000.
Maak dan het volgende Basic-programma:
10 BLOAD'Basico'
20 DEFUSR=&H9000
30 POKE &HFFFF,&HAA
40 A=USR(0) Save dit programma op
schijf met SAVE'RUNBAS' Als met het
Basicodeprogramma gaat gebruiken, load
en run je 'RUNBAS', dan start het 
vertaalprogramma precies zo, als het op
een MSX-1 zou doen en het functioneert
ook prima!

BELGIE 'PRIJST' NEDERLANDER

Ing. Cees Bakker schreef al enige tijd
geleden een programma op zijn Spectrum
om allerhande berekeningen inzake
warmteverlies en isolatie van een
gebouw te kunnen berekenen. In het
dagelijks leven is hij
energie-coordinator van de gemeente
Heerhugowaard (dus dat lag voor de
hand). In onze donderdag uitzending kon
u vernemen dat hij met dat programma
een tweede prijs heeft gewonnen in de
programmeerwedstrijd van de Vlaamse
Gemeenschap rond het thema
energie-besparing. Voor Nederlanders
stelt hij nu zijn - zeer technische
programma - ter beschikking. Met
handleiding kost 'ISOKIT$' f 25.- Als u
geinteresseerd bent maak dan dat bedrag
over op zijn girono. 1374021. Het werkt
alleen met een Sinclair. Cees Bakker
heeft beloofd te proberen om het
programma in de loop van dit jaar om te
zetten naar Basicode. Mischien wint hij
bij ons ook nog een prijs...

BASICODE FOUTJE

In het op 9 april uitgezonden
Basicode-programma 'Niveau-becijfering'
zit een klein foutje, dat voor de
meeste computers niet storend is, maar
de machines, die stringruimte moeten
reserveren (o.a. de MSX-groep), zullen
moeite hebben met de waarde die aan 'A'
in regel 1000 is toegekend. Vervang in
regel 1000 A=1 door: A=500, dan zullen
er geen problemen met de stringruimte
meer zijn.

COMPUTER AGENDA

Het gaat echt goed met de computer
agenda en de Beeldkrant. Per brief of
kaart krijgen we steeds meer suggesties
van wat we er wel of niet in moeten
opnemen. Er komen van luisteraars hele
hoofdstukjes met daarin voorstellen om
bepaalde tekstgedeelten in de krant op
te nemen. Dat is heel bemoedigend en
blijkbaar vinden veel mensen het
gemakkelijk om alle Hobbyscoop gegevens
nog een rustig op schrift na te lezen.
Hartelijk dank voor die suggesties!
Blijf ze sturen maar

Meld aan ADRESZIJDE dat het om
BEELDKRANT gaat of tenminste
BUITENOP de enveloppe. 
