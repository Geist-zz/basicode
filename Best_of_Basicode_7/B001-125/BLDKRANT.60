60, woe 14 jan '87

NIEUWE BOEKEN & LOGO

Een greep uit de niet-aflatende stroom nieuwe
boeken en boekjes die over de Hobbyscoop
redactie neerdaalt.

'Logo, een kindvriendelijke computertaal',
door A. Moller. Vertaald en voorzien van
voetnoten door prof. dr. G. Schuyten,
drs. M. Valcke en B. de Craene. Dit bij De
Sikkel en Maklu uitgegeven boekje kan gelezen
worden door mensen zonder de flauwste notie
van computers. Logo is een computertaal, die
speciaal ontwikkeld werd voor kinderen.
Gemakkelijk en plezierig, en toch een
volwaardige 'taal', net als Basic en Pascal.
In Engeland werken kinderen van alle leeftijden
(van kleuters tot tieners) ermee. Om bij de
kinderwereld aansluiting te vinden gaat alles
zonder numerieke berekeningen of data-processing.
Het driehoekige wezen 'schildpad' wandelt over
het scherm en programmeren met Logo wil dus
niets anders zeggen dan: de 'schildpad' leren
besturen. Right, left, forward.

RADIO HACKING

'The Radio Hacker's Code Book', door George
Sassoon en uitgegeven door Duckworth. De
kortegolf banden zitten stampvol met de meest
vreemde gecodeerde radio-berichten. Wie van
plan is zijn tanden eens in het ontrafelen van
die codes te zetten, heeft een handige hulp aan
dit boek (in de Engelse taal) van Sassoon. Van
alles en nog wat over de manier waarop diverse
geheimtalen zijn opgebouwd, en uiteraard de
methode om ze met een huiscomputer weer af te
breken. Achterin complete listings, met als
'topper' de listing om een computer om te
toveren in een Enigma-machine. Vercijferen en
ontcijferen, zoals de Duitsers dat in de Tweede
Wereldoorlog deden met hun (mechanische) Enigma
machine. Dat de Britten de codeer systematiek
van hun vijanden hadden gekraakt, met behulp
van de eerste computer ter wereld, bleek pas na
het tekenen van de vrede.

MODELBAAN TECHNIEK

'Modelbaan - elektrotechniek', door Bruno Heller,
uitgegeven door Schuyt en Co. De Nederlandse
bewerking - door Jan Stellingwerff - van dit
van oorsprong Duitse boekje is speciaal bedoeld
voor alle mensen die graag een modelspoorbaan
willen bouwen, maar terugschrikken voor de
problematiek van de elektrische schakelingen.
'Modelbaan' wil een op de praktijk gerichte
toegang zijn tot de elektro magnetische grond
beginselen die een treintjes liefhebber
tegenkomt. Basiskennis is niet vereist, de
echte elektronika wordt met opzet buiten
beschouwing gelaten, want daarover verschijnt
een apart deeltje. Dit boekje is er namelijk
een uit de reeks 'Spoorwegmodelbouw'.
Hobbyscoop ontving ook de deeltjes
'Voorbereidingen voor de modelbaan' door
Joachim Hill en 'Modelbaan landschappen' door
Gernot Balcke.

DE RODE GRENS

'De Rode Grens', door Timothy Ferris, met een
woord vooraf van Carl Sagan. Uitgegeven bij
de Feniks Pers bv. In deze in het Nederlands
vertaalde versie van The Red Limit een zeer
boeiend verhaal over sterrenkunde. Maar dan
wel op een voor de gewone sterveling
begrijpelijke wijze. Het boek, waarvoor
Ferris de jaarlijkse prijs van het American
Institute of Physics kreeg, leest als een
spannende avonturen-roman, terwijl het toch
echt gaat over de geschiedenis van de moderne
kosmologie. Absoluut hoogtepunt is het
hoofdstukje, waarin de eenvoudige vraag 'Waarom
is de hemel 's nachts donker?' glashelder wordt
beantwoord. Een aanrader.

KORTEGOLF GIDS

'De Korte Golf, internationale omroepgids',
door C.J. Both. Uitgegeven bij de Muiderkring.
Wat bezielt de Muiderkring toch, om steeds weer
frequentie-gidsjes voor de kortegolf uit te
blijven geven, die binnen de kortste keren zwaar
verouderd zijn? Het vervaardigen van dergelijke
lijsten heeft alleen zin, als het gebeurt op de
manier zoals het 'grote voorbeeld' dat doet.
'Big Brother' World Radio TV Handbook (in
Nederland vertegenwoordigd door dezelfde
uitgeverij) komt prompt ieder jaar met een
geheel ververste editie en scheidt gedurende
het jaar ook nog eens aanvullingsbladen af.
Aan 'De Korte Golf' heeft een ervaren DX'er
niets, het werkje kan hoogstens dienen als
introductie voor nieuwkomers. En dat is misschien
wel de bedoeling want op de kaft staan alleen
maar Philips ontvangers afgebeeld... Maar ook
de bezitters van zulke toestellen zullen snel
merken, dat de gegevens verouderd of te
summier zijn.

We eindigen niet met een boek, maar met een
catalogus. De 'Amsterdam Airport Aviation
Mailorder Catalogue' (1986-'87) is uit. Had u
een vliegtuig-prentbriefkaart, een vliegtuig
model, een boek over luchtvaart of een airband
radio gewild? Smulwerk voor luchtvaart
maniakken, te bestellen op het adres Postbus
7544, 1118 ZG Schiphol-centrum.

STORING OP AMSATS

Interferentie in satelliet-banden:
Tijdens de Region 2 Conferentie van de
International Amateur Radio Union (IARU), die
onlangs werd gehouden in Buenos Aires,
Argentinie, is een resolutie aangenomen die
storingen in de satellietbanden moet helpen
verminderen. Men konstateerde dat er wereldwijd
steeds vaker storingen worden veroorzaakt in
het satellietverkeer door stations die in de
uplinkbanden van amateursatellieten lokale
verbindingen maken. Zo zijn er in vele landen
steeds meer stations te vinden die in de 2
m-band met FM lokale verbindingen maken op
frekwenties tussen 145,8 en 146,0 MHz, hoewel
deze frekwenties uitsluitend bedoeld zijn voor
amateur satelliet verkeer. Deze stations
realiseren zich vaak niet dat er satellieten
passeren die een uplinkband hebben in dat
frekwentie bereik en dat hun brede FM-signalen
door die satellieten over een zeer groot gebied
worden gerelayeerd en daar overal storing
veroorzaken, terwijl er bovendien onnodig
energie wordt verbruikt in de satelliet. Ook
worden de zwakke downlink signalen van amateur
satellieten vaak gestoord door stations die in
de downlinkband andere signalen uitzenden. In
de resolutie vraagt de IARU aan de amateur
verenigingen alle amateurs te informeren over
de frekwentiebanden die zijn toegewezen aan
satelliet communikatie en over de storingen
die amateurs kunnen veroorzaken door hun
uitzendingen in deze satellietbanden.

HOBBYSCOOP BINNENKORT

Komende zondag een heel verhaal over het
digitaliseren van beelden. Dat kan met een PC.
Daarna zijn er mogelijkheden om de beelden te
bewerken (paint). Het beeld kan van een camera
of videorecorder komen. De apparatuur, in een
professionele en een goedkopere amateur
uitvoering komt van Digitek pb 1576, 6501 BN
Nijmegen, tel: 080-559017 of pb 214, 5260 AE
Vught, tel: 073-566225.

De mogelijkheid bestaat dat Hobbyscoop de
komende weken tijdelijk gestopt wordt door
gebrek aan mankracht en ziekte.
