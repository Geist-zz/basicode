30, don 14 aug 1986

WEER DIE OPTIMOD

'De rest van de Beeldkrant kwam
foutloos binnen en we hebben trouwens
nooit problemen met de ontvangst. Alles
goed vanaf regel 25210. Zeker Optimod
te laat uitgeschakeld op 31 juli?' Veel
luisteraars hadden het al door bijv E.
Brandsma te Heiligerlee, F. Hasselman
te Amersfoort, W. Huysman in Almere en
J.C. Doeselaar in Oss. Twee andere
luisteraars merkte het ook en zeggen
voorts: wij ontvangen de Basicode
altijd foutloos via 891 kHz zender
Hulsberg (L). Het gaat om H. van Kempen
in Echt en L. Houben in Brunssum. De
laatste schrijft evenals Piet Damhuis
dat de DATA-regels (toen was de Optimod
dus wel uit) ongeschonden waren. Ze
namen de moeite om die apart te
'mergen' met een oudere krant en alles
liep feilloos binnen. Compliment: vele
vaste luisteraars zijn vindingrijk.

GEK EXPERIMENT

Een van die vindingrijke mensen is ook
Willem Scholte uit Leeuwarden. Hij
hoort de donderdag uitzending altijd
2x. Eenmaal in de auto en eenmaal
thuis, want een (oude) bandrecorder en
tijdklok doen wonderen. Wat mij betreft
mag het zo blijven zegt hij: ik ben nu
gewend aan die tijd. Maar nu zijn
experiment: hij las het MSX-programma
met het NOS-Basicode vertaalprogramma
8.01 van Jan Bredenbeek in op een
Spectrum. Het ging om 'Centenkwestie'
en het lukte voor een deel! De listing
is redelijk leesbaar: grappig.
Overigens zal Willem Scholte zo goed
als zeker in oktober aan een nieuwe
tijd voor Basicode moeten wennen, want
de meeste luisteraars vinden de
donderdag half zes een ramp. Laten wij
dan ook eens onze zin krijgen, dat
lukte totnutoe nooit vanwege het
ingewikkelde omroepbestel.

LAATSTE MSX-PROEF

Vandaag voorlopig de laatste MSX-proef
via de middengolf. We willen best op
regelmatige basis programma's
uitzenden, maar dat hangt grotendeels
van uw reacties af. 1:is er genoeg
belangstelling voor MSX-programma's in
het algemeen en 2:zijn er genoeg
programma's om uit te zenden. Wij
kunnen (uiteraard) alleen zelf
ontworpen programma's uitzenden en die
moeten van de luisteraars komen. Met
Basicode is dat niet zo'n probleem.
Programma's moeten voor Basicode
meestal opnieuw geschreven worden en
dat verhindert meestal slaafse
navolging of overtypen van programma's
uit boeken. Bovendien garandeert
NOS-Basicode een groot aanbod van veel
computers, waardoor er genoeg aanbod
van nieuwe programmatuur komt.
Vooralsnog denken wij dat zoiets niet
met MSX kan. Maar stuurt u eens een
eigen gemaakt programma in. Wij kunnen
dan eens kijken. U kunt er echter geen
prijzen mee winnen. Wel met
NOS-Basicode, zelfs een complete PC!

PIONIER MET PENSIOEN

Owen Garriott, W5LFL, de eerste
zendamateur die vanuit de ruimte aktief
was op amateurfrekwenties, heeft zijn
loopbaan als astronaut bij de NASA
beeindigd. Tegen de tijd dat de
volgende Spacelab-vlucht zou
plaatsvinden is Owen meer dan 60 jaar
oud. Hij vond het daarom tijd een
nieuwe baan te zoeken.

UoSAT-OSCAR 9

Het UoSAT-team in Surrey houdt zich nu
regelmatig bezig met experimenteren met
de CCD-videokamera in Oscar 9. Men mag
daarom vaak uitzendingen van
CCD-beelden verwachten. De satelliet
zendt ook weer regelmatig op 70 cm in
plaats van 2 m. Wat betreft de
Russische Radio Spoetniks: nu RS5 en
RS7 zich weer kontinu in het zonlicht
bevinden zijn zij vanaf 9 augustus voor
zover mogelijk weer volledig in
bedrijf. Vooral bij RS7 werkt het
relaisstation weer uitstekend, terwijl
ook zijn Robot CW-QSO-automaat in
bedrijf is.

RS AKTIVITEITENWEEK

In Rusland wordt een
RS-aktiviteitenweek georganiseerd van 8
tot en met 14 september. Iedereen wordt
uitgenodigd dan zoveel mogelijk
verbindingen te maken via RS5 en RS7.
In de daaraan verbonden kontest krijgt
men dan 1 punt per verbinding met een
station binnen het eigen
Maidenhead-QTH-lokatorvak, 2 punten per
verbinding met een station in een
aangrenzend lokatorvak en 3 punten per
verbinding met stations verder weg. Er
zijn diverse prijzen te winnen in deze
kontest. De logs moeten voor 28
september naar P.O. Box 88 in Moskou
worden gestuurd. Volgens UA3CR worden
RS9 en RS10 waarschijnlijk nog voor het
eind van dit jaar gelanceerd.

AMSAT-OSCAR 10

Op 7 augustus 's morgens zijn er
opnieuw problemen ontstaan in de IHU
van Oscar 10. De relaisstations vielen
uit en het General Beacon verzond geen
bruikbare telemetrie meer. In
afwachting van de resultaten van verder
onderzoek verzoekt Amsat iedereen
dringend voorlopig geen gebruik te
maken van de relaisstations van Oscar
10 als men deze ingeschakeld mocht
aantreffen. Vermoedelijk zijn er weer
fouten ontstaan in het geheugen van de
boordcomputer in Oscar 10. Het wordt
helaas steeds moeilijker om de
boordcomputer in bedrijf te houden,
zodat de toekomst van Oscar 10 er niet
erg rooskleurig uitziet.

JAPANSE SATELLIET

De lancering van Japanse Amateur
Satelliet.1 is verder uitgesteld. Voor
zover bekend op 10 augustus was de
nieuwe lanceerdatum vastgesteld op
dinsdag 12 augustus om 2031 UTC, met
het lanceervenster tussen 2030 en 2230
UTC. Uitstel was noodzakelijk om
technische redenen maar ook in verband
met wervelstormen voor de Japanse kust.
Een Engelstalige versie van het JAS
1-Handbook is nu beschikbaar bij de
Project Oscar-groep in Californie. Na
een suksesvolle lancering van JAS 1 zal
ook Amsat-UK een JAS 1-Handbook
publiceren.

AMSAT-PHASE III-C:

Volgens Arianespace wordt de
eerstvolgende lancering van een Ariane,
vlucht V19, uitgesteld naar begin 1987.
Dit is op 7 juli in Parijs bekend
gemaakt tijdens een persconferentie van
Arianespace. Men is voorlopig niet van
plan de volgorde van de lanceringen te
wijzigen. Dit betekent dat de lancering
van de eerste Ariane 4, vlucht V21, met
onder andere Amsat-Phase III-C aan
boord, zeker niet voor de tweede helft
van 1987 kan plaatsvinden. Een en ander
is te wijten aan de problemen met de
HM7B derde trap van de Ariane. Drie van
de in totaal vier mislukkingen van
Ariane-lanceringen waren het gevolg van
het slecht funktioneren van deze derde
trap van de raket. Omdat de problemen
in de derde trap zeer komplex zijn
heeft men meer tijd nodig voor het
zoeken naar geschikte oplossingen. De
in principe geheel voltooide Phase
III-C satelliet wordt intussen in
Duitsland verder verbeterd en getest.
Men heeft nu alle tijd de satelliet
verder te perfektioneren.

AMSAT NIEUWS

Amsat in de USA, die overigens voortaan
Amsat North America zal gaan heten,
heeft de publikatie van Amsat Satellite
Journal stopgezet. Alle Amsat-leden
krijgen nu daarvoor in de plaats
Amateur Satellite Report (ASR), dat in
principe elke twee weken moet worden
uitgegeven. ASR heeft nu een oplage van
7000 exemplaren. De Amsat-leden worden
zo beter op de hoogte gehouden van de
laatste ontwikkelingen op het terrein
van amateursatellieten. Naast ASR wil
Amsat in het najaar samen met een
uitgever een nieuw technisch
amateursatelliet-tijdschrift gaan
publiceren. Amsat-leden kunnen tegen
een gereduceerd tarief een apart
abonnement nemen op dit maandblad, dat
hoofdzakelijk technische
achtergrond-informatie zal bevatten. 

JAARVERGADERING

Hamsat Nederland (PA0DLO) berichte ons
verder: de Jaarvergadering van Amsat
North America, gekombineerd met het
vierde jaarlijkse Space Symposium
zullen dit jaar worden gehouden in
Dallas, Texas, van 7 tot 9 november.
Tijdens het symposium zullen
verscheidene lezingen worden gehouden
door specialisten, en tijdens de
jaarvergadering met banket zullen vele
prijzen worden uitgereikt. Hamsat
Nederland verschaft Hobbyscoop ook
steeds recente gegevens over
satellieten en hun banen. Wil u over
een recente Kepplerset beschikken bel
dan HCC/Hobbyscoop FIDO 035-45395. In
het algemene up- en download filegebied
treft u de Kepplerset aan onder file
Hamsat.379.

WEER MSX BOEKRECENSIES

MSX Truuks en tips (deel 4) is uit.
Auteurs zijn: Hans Klopper en Marcel Le
Belle. Het telt 104 pag en de
uitgeverij is Stark op Texel. Het boek
kost fl 24.90. Dit boek bevat evenals
de voorafgaande delen veel nuttige
routines voor de MSX programmeur. Er
zijn een aantal grafische utilities,
handige Peeks en Pokes, een reeks
nuttige tips voor het resetten, het
listen, het veranderen van de
baudsnelheid enzo in opgenomen. Ook het
werken in machinetaal wordt niet
vergeten. Aanbevolen. MSX truuks en
tips (deel 5) werd geschreven door M.
Buysse en telt 96 pag. Ook dit boek
verscheen bij Uitgeverij Stark-Texel.
De prijs fl 24.90. Evenals de
voorafgaande delen staat dit boek weer
vol met nuttige tips. Er worden door
een ervaren programmeur 29
verschillende onderwerpen behandeld,
zoals een karakter editor,
goniometrische functies, scroll
routines, listbeveiligingen, snelle
sprites, tekstmanipulaties, simultane
output op scherm en printer,
spiraalsgewijs wissen enzomeer. Voor de
serieuze MSX computeraar weer een boek
om te hebben.

AGENDA AUGUSTUS

Deze agenda bevat vooral veel actuele
gegevens. Voor een compleet overzicht
van alle computer bijeenkomsten
verwijzen wij naar de Nieuwsbrief van
de landelijke Hobby Computerclub (HCC),
postbus 2249, 3500 GE Utrecht.
