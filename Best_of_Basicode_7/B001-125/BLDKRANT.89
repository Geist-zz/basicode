89, woe 09 sep '87

STICHTING VROUWEN EN INFORMATICA

Vrouwen en Informatica is een stichting die
probeert meer meisjes en vrouwen bij de
informatica te betrekken. Meest in het oog
lopende deel van de Stichting is het landelijk
Centrum voor Vrouwen en Informatica. Dit
onderhoudt de contacten met het publiek en
coordineert alle activiteiten. Het publiek
bestaat uit vrouwen van alle leeftijden en met
verschillende achtergronden: vrouwen die nog
nooit iets met computers of informatica te
maken hebben gehad, maar er meer van af willen
weten, tot vrouwen die in de automatisering
werken. Een greep uit de activiteiten van
Vrouwen en Informatica:
- cursussen en adviezen: van kennismaking
tot hulp bij automatisering van de organisatie;
- leerplan voor de Vrouwen informatica school
Amsterdam;
- onderwijs: adviezen, leerinhouden,
voorstellen voor nascholing, een conferentie
met brochure, scholing van docentes in
basis onderwijs, algemeen voortgezet onderwijs,
lager, middelbaar en hoger beroeps onderwijs,
wetenschappelijk onderwijs;
- regiogroepen: in een aantal provincies zijn
groepen actief die lezingen,
scholings bijeenkomsten, studiedagen houden;
- diversen: zoals het schrijven van het
cursusboek voor de Teleac-cursus Vrouw en
Computer (mei 1988) en een Werkboek Politieke
Vorming van Vrouwen voor de Stichting
Burgerschapskunde;
- uitgave van een tijdschrift

TIJDSCHRIFT VROUWEN EN INFORMATICA

TVI verschijnt 4 maal per jaar en is in enkele
boekwinkels in de grotere steden te krijgen.
Men kan zich uiteraard abonneren.
Nummer 3 van het tijdschrift is net (eind
augustus) verschenen. Een greep uit de inhoud:
- een artikel over de opleiding informatica
adviseuse aan de vrouwenvakscholen;
- een verslag van een computercursus aan
16-jarigen in Limburg;
- verslag van de wijze waarop de vrouwenraden
kennismaken met informatica;
- recensie van een onderzoeksverslag over
werken met beeldschermen;
- interview met een vrouw die een adviesbureau
is gestart voor de aanschaf van soft- en
hardware en daarbij ook cursussen geeft;
- artikel over computerboekhouden;
- interview met een vrouw die betrokken is
bij de automatisering in de sociale sector.

ESF-SUBSIDIE

Vrouwen en Informatica heeft subsidie
toegekend gekregen van het Europees Sociaal
Fonds voor een docenten opleiding. Dit wordt
een korte opleiding (2 maanden) voor werkloze
docentes, die informatica-cursussen willen
gaan geven.
Er zijn 20 plaatsen. Vrouwen die denken dat
zij hiervoor in aanmerking komen kunnen zich
graag zo speodig mogelijk opgeven door een
brief met motivatie, opleiding en ervaring te
sturen naar het Centrum.
Bij wijze van stage-opdracht zullen de
cursisten in december '87 en januari '88
(orienterende) cursussen gaan geven. De lengte
hiervan kan varieren van 1 tot 5 dagen. Groepen
meisjes en vrouwen die van deze mogelijkheid
gebruik willen maken kunnen zich ook
schriftelijk aanmelden.

WAAROM VROUWEN EN INFORMATICA?

Waarom een centrum speciaal voor vrouwen?
Het zou natuurlijk gewoon moeten zijn, vrouwen
in de informatica, iets meer dan de helft van
de bevolking bestaat immers uit vrouwen. Maar
de cijfers geven aan dat de verhoudingen
bijzonder scheef liggen. Het is hard nodig
iets extra's te doen. Bovendien is er behoefte
aan: als we iets voor vrouwen organiseren zit
het vol en zijn de deelneemsters enthousiast.
Alleen dat zou al voldoende reden zijn voor
activiteiten.
Wie meer wil weten kan bellen of (liefst)
schrijven naar:
Centrum voor Vrouwen en Informatica
WG-plein 250
1054 SE AMSTERDAM
tel: 020-831661

CORRECTIE REKENFREAK

Op Zondag 23 aug hebben wij een fout gemaakt
wat betreft de aankondiging van de programma's
Rekenfreak 1 en 2. De programma's dienen
'gemerged' te worden. Het zijn geen aparte
programma's zoals werd gezegd. Vaak kan dit
met het Basicode vertaal programma gebeuren,
door eerst deel 1 'gewoon' te laden en er dan
(maar nu zonder de subroutines), deel 2 aan
toe te voegen op de Basicode-1 manier. Dit gaat
o.a. op de Apple, de BBC, de C-64, de MSX, de
Microprofessor. Veel succes toegewenst namens
Basicode redakteur Pieter Vijlbrief.

BIG BEN CLUB BIJEENKOMSTEN

De Big Ben Club afdeling Amsterdam houdt
maandelijks zijn regio bijeenkomsten en
wel op de laatste zaterdag van iedere
maand en wel van 12.00 u tot 16.00 u
in het gebouw van het sportpark de Kegel.
Adres: Bovenkerkerweg 81 in Amstelveen. Ook
heeft de afdeling een bijeenkomst in
Amsterdam zelf en deze wordt iedere 2e
zaterdag van iedere maand gehouden in gebouw
Het Westerkwartier, Sam van Houtenstraat 80-82
Amsterdam Geuzenveld. Opening:13.30 u tot
17.00 uur. Aldus Richard Brans, die ook meldt
dat er speciale Big Ben databanken zijn.

FRACTALS, BIJZONDER BOEK

Een fractal is een grillige figuur zoals een
kustlijn. Hij bestaat uit lijnstukjes waarop
karteltjes zitten. Op die karteltjes zitten
kleinere karteltjes, daarop zitten nog weer
kleinere karteltjes, enz. Wiskundigen kunnen
dit voortzetten tot in het oneindig kleine en
daarbij ontstaan heel mooie figuren. Over
fractals is onlangs een boek verschenen,
geschreven door de wiskundige Hans Lauwerier.
Het boek richt zich onder andere tot computer
hobbyisten. Zij kunnen hun computer fractals
laten tekenen via een veertigtal Basic
programma's, de meeste niet langer dan 20
regels. Het is daarbij bepaald niet nodig de
moeilijke gedeelten van het boek te begrijpen.
De programma's zijn geschreven in het Basic
van de Olivetti PC. De grafische opdrachten
zijn goed verklaard, zodat het niet echt
moeilijk zal zijn de programma's geschikt te
maken voor een andere computer. Wel zal de
computer moeten beschikken over redelijke
grafische mogelijkheden.
Fractals door Hans Lauwerier is voorzien van
vele illustraties in zwart-wit en kleur. Het
boek verscheen bij Aramith uitgevers te Amsterdam
en kost f. 39,50. Aldus Pim van Tend, die veel
plezier aan het boek beleefde.

HCC CP/M en HCC MS-DOS DAG

Op 12 september wordt in Eindhoven een
regionale bijeenkomst gehouden van HCC CP/M-
en HCC's MS-DOS-club, bericht Erik Slagter. De
dag fungeert als aanvulling op de landelijke
bijeenkomsten in Utrecht en Nieuwegein, en is
wat aktiviteiten wat meer gericht op beginnende
gebruikers.
Plaats: zalencomplex 't Trefpunt, Belgieplein
20, Eindhoven. (En niet 'De Nieuwe Ketting',
zoals in de HCC Nieuwsbrief staat!). Bereikbaar
met bus - lijn 2. En met de auto: aanhouden
richting Woensel. Rondweg bij Eindhoven-Noord,
afslag richting centrum, Pres. Kennedylaan
volgen, bij 2e viaduct rechtsaf, eerste straat
rechtsaf. De bijeenkmomst begint om 11 uur.

LEZINGEN

Onder voorbehoud geven we u een korte opsomming
van enkele lezingen die in ruime zin interessant
zijn: bijv. de PC en de weersatelliet. Een
demonstratie hoe je op een PC beelden van een
Meteosat weersatelliet kunt ontvangen en
interpreteren. Na de lezing staat de apparatuur
de rest van de dag nog beschikbaar voor
demonstratie. Ook is er Inleiding rond data
communicatie voor de PC en Fido door Bart van
Halem, sysop van Fido-SoftwareBoss. Vragen die
aan de orde komen:
* wat is een modem, een RS232-poort, welke
bekabeling is nodig?
* Hoe log ik op Fido in? Wat voor modem is
nodig, wat voor software op de PC?
* Hoe kan ik downloaden? Moet ik Xmodem of
Kermit gebruiken?
* En als het meezit een demonstratie van een
van onze Fido's, BLIEP of SoftwareBoss.

PACKETRADIO VRZA

De VRZA is vanaf 15 augustus operationeel met
een packetradio station in min of meer
definitieve vorm. Totnogtoe zijn er nog niet
veel packet-radio aktiviteiten waargenomen op
de nieuwe, daarvoor aangewezen frekwentie
430.675 MHz De crew van PI4VRZ/A is daarom
bijzonder geinteresseerd in rapporten.

Mocht u dus packet-radio kunnen bedrijven op
430.675 MHz probeer dan eens via PI8VRZ te
werken. Ook al treft u geen andere stations
aan, dan is een connect naar uzelf al
voldoende om het een en ander te beoordelen.
Het zou ook kunnen zijn, dat u PI8VRZ wel
kunt ontvangen, maar er niet over kunt werken.
We zetten namelijk zelf nog wat vraagtekens
bij de ontvangst-gevoeligheid. Ook van dat
soort ervaringen willen we graag op de hoogte
gesteld worden.

U kunt uw rapport (QSL-kaart) met daarop
uiteraard ook uw eigen apparatuur verzenden via
het buro (regio 05) of rechtstreeks naar ons
correspondentie-adres: PI4VRZ/A, Postbus 1110,
7301 BJ Apeldoorn. Hieronder volgen de gegevens
van de digipeater PI8VRZ:
Antenne: 16-elements, horizontaal gepolariseerd,
richting WEST gezien vanuit Apeldoorn.
Antennegain: 14 dB.
Antennehoogte: 40 m. boven straatnivo, 60 m.
boven N.A.P.).
Vermogen: 10 Watt
Frekwentie: 430.675 MHz.
Modulatie: FM
Transceiver: Kenwood TR-9500
Computer: Een zelfstandig werkende TNC,
gekoppeld aan een IBM/XT.
Baken: Minimaal 1 keer per 30 minuten.
Bijzonderheden: Alleen digipeater-mode. (CONOK
OFF).
Locator: CM70B / JO22XF
Openingstijden: 24 uur per dag, behalve op
zaterdag morgen van 10.00 - 13.00 uur i.v.m.
de uitzendingen van PI4VRZ/A.
 Aldus Ron (PE1HIZ), namens de crew van
PI4VRZ/A-PI8VRZ.

MSX SOFTWARE

Niet vaak bespreken we software in de
Beeldkrant maar we troffen in DISKIT, een
uitgave van FILOSOFT een zo waardevolle
utility aan, dat we u daarvan gaarne op de
hoogte stellen. De schijf bevat een serie
handige programma's om MSX diskettes te
manipuleren. Het is geheel menu gestuurd.
Het opvragen van, al of niet gesorteerde,
directories is mogelijk, evenals het
kopieren van gehele schijven of enkele
files. Ook kan men sectoren uitlezen.
Men kan ook op de schijf zelf gegevens
wijzigen of per ongeluk gewiste programma's
terughalen. Dit alles vereist wel een gedegen
inzicht in de indeling van MSX diskettes, maar
daarbij helpt de uitstekende handleiding, die
op zichzelf de aanschaf al waard is. Met
Philips dubbelzijdige diskdrives kan het
voorkomen, dat het programma de schijf niet
herkend, maar het commando: 'P', dat
uitvoerige informatie over de diskette
indeling levert, helpt ons over dit probleem
heen. Prijs van deze nuttige diskette: f 69,-.
Schrijft ons MSX-kenner Pieter Vijlbrief.
