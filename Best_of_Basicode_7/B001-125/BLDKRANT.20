20, woe 14 mei l986

HILVERSUM ZES?

Bij de opening van beide databanken van
Hobbyscoop vorige week heeft professor
dr. J. Verhoeff gepleit voor het
instellen van Hilversum ZES. 'Ik daag
de NOS uit om een radiozender geheel
vrij te maken voor computer
informatie', zei de hoogleraar. 'Thuis
zal de computer wel uitzoeken welke
informatie hij daarvan zal bewaren. Hij
zoekt op trefwoorden en bewaart
geduldig die dingen die wij hem
gevraagd hebben om op te slaan:
bijvoorbeeld tuinieren, glasblazen,
taarten bakken enz. Dit vervelende werk
kan je de computer heel goed laten
doen. Laat hem bijvoorbeeld aan de
telefoon zitten.'

VERVELING

De strijd tegen de verveling is mijns
inziens het grootste probleem van een
welvaartsmaatschappij. Betere
technieken voor het verwerken kunnen
daarbij een nuttige rol vervullen, maar
ze zijn op zichzelf geen remedie. Het
tegendeel is waar, het leven temidden
van veel gegevens is frustrerend als
men geen vragen heeft. Technisch kan
binnen tien jaar elke Nederlander een
elektronische encyclopedie op zak
hebben: b.v. in en chip. Maar wat moet
de gemiddelde Nederlander ermee als hij
niets heeft op te zoeken? Aldus de heer
Verhoeff.

TIJD DODEN

Het is tekenend dat hier sprake is van
samenwerking tussen HCC, een club van
hobbyisten, die zich nooit vervelen en
de NOS, een organisatie die als doel
heeft medemensen van hun verveling af
te helpen: professionele tijddoders.
Als de TV te bedienen viel met een
joystick zou de verkiezingstrijd veel
makkelijker verlopen. Indien een
politicus het publiek niet zou aanstaan
en men steeds maar (dmv. een joy-stick)
zou uitzoemen, verdween de man vanzelf
uit het zicht. De verkiezingen zouden
een heel ander karakter krijgen, aldus
(een van de vele stellingen) van
hoogleraar Verhoeff tijdens zijn
openingsspeech bij Hobbyscoop.

BASICODE WEDSTRIJD

Bij dezelfde gelegenheid werd ook de
nieuwe Basicode-programmeerwedstrijd
aangekondigd. Iedere inzending van de
laatste tijd telt mee. Ook nieuwe
inzendingen moeten geheel aan het
Basicode-protocol voldoen en dingen mee
naar de hoofdprijs: een Personal
Computer met alles erop en eraan. In de
komende maanden zullen details over
prijzen en voorwaarden bekend worden
gemaakt. Het zullen grote prijzen zijn:
niet alleen van Hobbyscoop, maar ook
van de landelijke Hobby Computer Club
(HCC) en van Personal Computer Magazine
(PCM). Dit blad en de HCC-nieuwsbrief
hebben Basicode en Hobbyscoop steeds
ondersteund en geven ook verlenen nu
weer medewerking met prijzen en nieuws
over de Basicode-wedstrijd.

FIDO-NETWERK

Het eigen Hobbyscoop FIDO-knooppunt
staat in Hilversum. Als er meer
telefoonlijnen zijn kunt u het ook
direct bellen. Nu is het nog het
makkelijkst (en goedkoopst) te bereiken
via het eigen plaatselijke
FIDO-knooppunt. Het NETnummer is 500.
Het knooppunt of zogeheten NODEnummer
is 202. Alle berichten komen dan
vanzelf bij ons in Hilversum terecht.
Adresseer uw berichten aan Hans Janssen
(2x s) of - als het om FIDO-technische
zaken gaat - aan de Sysop.

MSX-2 DISK DOS

Bij uitgv. Stark in Texel, verscheen
het uitbreidingshandboek MSX-2 DISK
DOS. De prijs is f 37.50. De titel van
dit boek is enigszins misleidend. De
eerste helft van deze uitgave is
bruikbaar voor MSX-2 bezitters, die het
slechts van Disk Basic moeten hebben
(waarin gebruik gemaakt wordt van een
afgeslankte versie van MSX-DOS). Als
zij bereid zijn over de drukfouten heen
te lezen en de soms onjuiste pagina
verwijzingen zelf willen corrigeren,
hebben zij de beschikking over een
uitgebreide handleiding, verlucht met
duidelijke voorbeelden voor het gebruik
van de schijf-eenheid. Ook de hardware
wordt niet vergeten. De tweede helft
van het boek is geschikt voor elke MSX
gebruiker die de beschikking heeft over
het complete MSX-Disk Operating System,
dat meestal apart moet worden
aangeschaft. Uitvoerig worden alle
DOS-sleutelwoorden besproken en
toegelicht met voorbeeld programma's.
Ook het begrip 'Operating System' komt
uitgebreid aan de orde. Conclusie: een
handig naslagwerk. Aldus onze
MSX-specialist.

SINCLAIR QL

De landelijke Sin-Q-lair Gebruikers
vereniging wil meer leden en
bekendheid. De club heeft nu ongeveer
200 actieve leden maar vindt het werk
rond de QL nog wat onderbelicht. Het
lidmaatschap kost f 40.- Giro van de
penningmeester Ron den Breems is
56.67.822 in Rotterdam. Men geeft een
blad uit en houdt bijeenkomsten in
Amsterdam en Rotterdam. De
administratie is ten huize van Bob
Visser, Scheepmakerskade 30, 3011 VX in
Rotterdam.

ATARI & COMMODORE

Atari bericht dat de prijzen van haar
computers lager worden als gevolg van
het zakken van de dollarkoers. De
260ST, met 512 KB geheugen, gaat f
999.- kosten excl. btw. De richtprijs
voor de 520ST+, met 1024 KB geheugen is
f 2699.- excl. Het eerste apparaat is
kaal. Het tweede compleet met zw/w
monitor, diskdrive, muis en Basic/Logo.
Atari is verhuisd naar Postbus 70, 4130
EB Vianen. Commodore brengt een
krachtiger versie van PC10 en 20, die
in W-Duitsland worden gemaakt. PC 10
kost nu f 3990.- en PC 20 f 5990.- Het
geheugen is nu standaard 512 KB. Bij
PC20 is de harddisk een van 20 MB
geworden. Er komt een AT-versie aan.
Ook IBM heeft de prijzen drastisch
aangepast maar dat hoort u morgen in
Hobbyscoop: op Radio 5, 1008 kHz om
17:30.

COMPUTERS OP TV

Harry Eyck in Neer heeft
geinventariseerd welke programma's op
de Duitse TV zich met computers bezig
houden. Nu zal het seizoen wel zo
ongeveer voorbij zijn, maar een aantal
zal straks zeker terugkeren. Het zijn
op Dld 1: Computerzeit eerste woensdag
van de maand, een prachtig programma om
16:00. Dld 2: Computer Corner om de 14
dagen op dinsdag een aardig gebracht
kinderprogramma om 16:00. Dld 3,
Computer Club, eenmaal eerste zondag
per maand om 17:30 met soms een
Basicode-programma. Verder op Dld 2:
donderdags Daten-schatten 16:00, maar
erg op computer-techniek gericht. Dank
Harry.

RUSSISCHE RUIMTEVAART

Uit het Hamsat-bulletin het laatste
nieuws: Dit was de eerste keer in de
geschiedenis van de bemande ruimtevaart
dat astronauten overstapten van een
ruimtestation naar een ander. De Russen
willen dergelijke operaties in de
toekomst vaker gaan uitvoeren. Men wil
namelijk een ruimtekomplex opbouwen dat
bestaat uit een aantal los van elkaar
vliegende ruimtestations. Het station
MIR moet daarbij in principe kontinu
bemand blijven. Andere stations, zoals
SALYUT 7, zullen grotendeels onbemand
kunnen opereren, met wetenschappelijke
experimenten die geheel automatisch
verlopen. Wel zal er regelmatig een
bemanning aan boord gaan van die
stations, eventueel vanuit MIR, om
nieuwe experimenten te starten en
andere experimenten te beeindigen.

KOPPELING

Voor of tijdens het loskoppelen van de
SOYUZ van MIR op 5 mei is MIR in een
iets lagere baan gebracht. MIR is
SALYUT 7 daarom waarschijnlijk
gepasseerd. Op 4 en 5 mei zijn MIR en
SALYUT 7 in Nederland 's avonds goed
zichtbaar geweest met het blote oog
toen deze stations passeerden van west
naar oost. Op 5 mei was ook SOYUZ T-15,
met de twee kosmonauten aan boord, goed
te zien tussen MIR en SALYUT 7. Er is
nog geen gebruik gemaakt van de
gunstige lanceervensters voor een SOYUZ
met een nieuwe bemanning voor MIR in de
periode voor 11 mei. Deze lancering zal
daarom waarschijnlijk pas in juni
plaatsvinden.

WEERSATELLIET

De Amerikaanse weersatelliet, die
onlangs verloren ging toen zijn
lancering met een DELTA-raket mislukte,
was er een van het GOES-type, dus een
weersatelliet voor een geostationaire
baan. Er zijn nu helaas niet veel goed
werkende GOES-weersatellieten meer
over. Zoals eerder gemeld stond de
lancering van de eerstvolgende
weersatelliet van het NOAA-type, dus
voor een lage polaire baan, op het
programma voor 1 juni. De lancering van
deze NOAA G (na de lancering NOAA 10)
wordt nu waarschijnlijk weer enige tijd
uitgesteld.
