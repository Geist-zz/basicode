42, zon 19 okt 1986

PACKET-RADIO & HOBBYSCOOP

Ons programma gaat proberen zo snel mogelijk
een packet-radio station in te richten. Dat
is het gevolg van een verzoek van Andre
Bakkers aan Hobbyscoop om deel te nemen aan
het landelijke netwerk op dat gebied. De
plannen daartoe waren bij de NOS latent
aanwezig en kwamen ter sprake bij de opening
van de Fido-databank. Met het oog op deze
plannen werd gekozen voor een zeer snelle
computer in Fido, namelijk een AT-personal
computer, die ook eventueel twee zaken
tegelijk kan afhandelen: Fido en packetradio.
Voor het inrichten van het station is een
Terminal Node Controller nodig, extra
programmatuur, een zender en antennes, die
ergens in Hilversum moeten worden opgesteld.
Het project zal parallel lopen aan Fido. Men
zal dezelfde files kunnen opvragen en
boodschappen kunnen lezen als via de telefoon.
Packetradio zal geen telefoonkosten vergen en
door zendamateurs kunnen worden benut.

LANDELIJK NETWERK

Andre Bakkers heeft op de CP/M- en MS-DOS
gebruikersgroep van HCC voor zijn collega
computer enthousiasten een packetradio station
gedemonstreerd. De clubleden waren zo verrukt
dat ze besloten een MS-DOS computer voor dit
doel aan een zendamateur vereniging
beschikbaar te stellen. De uitreiking van die
computer zal in Hobbyscoop plaatsvinden. De
Veron zal daarmee bijv. het station van de
vereniging in Sassenheim mee kunnen uitrusten.
Als dat station dan tevens de verbinding legt
met Engeland over de Noordzee is er al een
internationale link gelegd. Binnen Nederland
zou het station verbinding moeten hebben met
het Hobbyscoop knooppunt in Hilversum. Daar
zou het contact met het VRZA-station in
Apeldoorn moeten worden onderhouden, evenals
met het knooppunt Breda. Breda zal op zijn
beurt mogelijk contact hebben met Eindhoven en
Belgie. Oostwaarts legt Apeldoorn de verbinding
met de TH-Twente waar het knooppunt het
Nederlandse net verbindt met Duitsland.

RUIMTE IN 70 CM-BAND

Alle 'nodes' zullen ook rondom - lokaal - dienst
doen, net zoals dat bij Fido het geval is. Om
voldoende ruimte beschikbaar te hebben zal de
Radio Controle Dienst gevraagd worden om een
dergelijk net in de 70 cm-band toe te staan. Op
de 2-metervand (144-145 MHz) is het te druk.
Ervaringen van het Gooise station packetradio
station PI8CIK geven aan dat het aantal mensen
dat bezig is via de computer zendamateurisme te
bedrijven sterk groeit. De zender, die al enige
tijd in de lucht is, werkt op 144.675. Zo'n 50
tot 100 stations hebben zich er al op gemeld.
De plannen zijn weer actueel geworden naar
aanleiding van de twee interviews die Andre
Bakkers aan Hobbyscoop weggaf. Mogelijk openen
de NOS-Fido (035-45395) en Fido Ham in Apeldoorn
voorlopig een packetradio message- en filegebied
omtrent dit onderwerp.
Aardig is dat in Computer Club op de Duitse TV
een vereenvoudigde versie van packetradio is
getoond die op de 27 Mc werkt. Bruikbaar dus
voor veel meer mensen dan alleen zendamateurs.
Computer Club zei er bij dat men niet wist of
de Bundespost het er wel mee eens zou zijn.
Wat te denken van onze Radio Controle Dienst?

CD-ROM BIJ CP/M-GG

In een voorafgaande uitzending kwam Henk van
Andel, de voorzitter van de CP/M en MS-DOS
gebruikersgroep vertellen over de Fido van de
gg, die binnenkort met vijf lijnen zal zijn
verbonden met de buitenwereld en hij bracht het
nieuwtje dat men over een Hitachi CD-ROM met
500 programma's erop kan beschiken, vers uit
Amerika. Heeft u ook belangstelling voor al die
programmatuur dan kunt u ook lid worden van
deze HCC gebruikersgroep. Te bereiken via het
HCC-hoofdkantoor, postbus 2249, 3500 GE in
Utrecht. Is men lid dan kan men via de
software service van de groep (postbus 247,
1430 AE in Aalsmeer) software bestellen uit
de programmaTheek. Leden krijgen ook de
beschikking over de zeer volwassen en
uitgebreide catalogus, de Sofware Bus.

BOEKJE 'INNOVATIE'

Vooral sinds de introductie van de Personal
Computer komen steeds meer mensen in aanraking
met het verschijnsel computer en
automatisering. Bij sommigen leidt dat tot
een vage angst, bij anderen tot overdreven
verwachtingen van de automatisering. In een
poging om deze misverstanden weg te nemen
heeft IBM Nederland onder de titel 'Innovatie'
een boekje uitgebracht over de betekenis van
automatisering voor de samenleving. Het
royaal geillustreerde boekje laat een groot
lezerspubliek kennis nemen van innovaties op
het gebied van automatisering en de betekenis
daarvan voor de maatschappij. Het geeft een
genuanceerd beeld van de wijze waarop
computers hun weg hebben gevonden naar alle
sectoren van de samenleving en door middel
van allerhande vindingen zijn uitgegroeid tot
een hulpmiddel voor iedereen en elke dag.

ONDERWERPEN

Tot de onderwerpen die in het boekje voorkomen
behoren: automatisering en de rol in de
samenleving (een algemene inleiding);
programmatuur maakt de computer beter
toegankelijk; de computer in het leven van
alledag; netwerken veranderen de wereld;
de integratie van computerfuncties; de
computer als superrekenaar voor medische
toepassingen en in de ruimtevaart; de
computer op school; computers en kunst;
visie op de toekomst; computers worden
steeds kleiner en krachtiger. In een aantal
tekstkaders geeft het boekje daarnaast veel
informatie over specifieke onderwerpen zoals
programmeertalen, microprocessors, de PC in
het klinisch onderwijs en massale gegevens
verwerking. Het is een A-6 boekje, een soort
bijbeltje dat 224 pagina's telt. IBM stelt
het boekje voor luisteraars van Hobbsycoop
gratis ter beschikking.

BRIEFKAART SVP

Plak daarvoor onderstaande bon op een
briefkaart en schrijf eigen naam en adres op
de achterzijde. Wij verzamelen de kaarten
waarna IBM het boekje gratis toezendt. Het
kan dus even duren, maar het 'bijbeltje'
komt zeker.

---------------------------------

  Aan:  NOS-HOBBYSCOOP
        tgv. aanvraag 'Innovatie'
        postbus   1200
        1200 BE   HILVERSUM

---------------------------------

SONY MSX-2 TIP

Hans van Helden schrijft ons de volgende tip
die hij gebruikt wanneer er onvoldoende
geheugen beschikbaar is op de Sony MSX-2,
bijv. als de Beeldkrant te lang blijkt:
1. Zet het vertaalprogramma op tape, als het
op disk staat. 2. Start de computer terwijl
men herhaaldelijk Shift en Ctrl indrukt.
Hierdoor wordt de geheugenruimte voor het
disksysteem niet aangesproken. 3. De disk
is dus nu niet aanspreekbaar. 4. CLOAD nu
het vertaalprogramma en RUN het. 5. CSAVE
nu het vertaalde programma en zet de computer
uit (Reset) 6. CLOAD nu het te lange programma
van tape en SAVE het op disk. Hans heeft een
HB-500 MSX-2 computer waarmee deze truc werkt.

Ronald Koelink bericht ons nog dat er in
Diemen een speciale MSX Node met succes staat
te draaien. Het telefoonnummer is: 020-982502.
