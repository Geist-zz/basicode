33, woe 27 aug 1986

HOBBYSCOOP OP FIRATO

Net als andere jaren is Hobbyscoop op de Firato
te vinden. Er zijn zelfs twee stands: een over
communicatie waar vandaan onze FIDO kan worden
bereikt en waar wij Meteosat beelden en de
plaatjes van laag overvliegende weersatellieten
zullen laten zien. Op de algemene stand ook
enkele andere computers. De Hobbyscoop stand is
gevestigd op de 2e verdieping van het congres
gebouw. U bent er ook welkom voor een sticker.
Beneden in de computerhal uitleg over Basicode
en de Best of Basicode. U kunt de bandjes van
de Best of Basicode 1 t/M 3 daar ook kopen voor
de speciale beursprijs van f 10.- (zonder
portokosten). En natuurlijk kunt u bij ons
terecht voor adviezen rond computers en
communicatie. Er zullen een of twee opnamen,
op woensdag 3, eventueel donderdag 4 sept door
het team van Hobbyscoop gemaakt worden met
publiek. U bent welkom in een van de bovenzalen
van het RAI-congres complex.

OMROEP IN BEDRIJF

Maar de omroep doet meer. Er is een expositie
over het werk van de omroep ingericht door de
NOS, de gezamenlijke omroepen, de Wereldomroep,
Europa Televisie en PTT. Het heet overigens
geen 'Omroep Wonderland' meer, maar studio
Firato: als het beestje maar een naam heeft.
De studio's zijn echter daadwerkelijk uit
Hilversum meegenomen. Voor wat de televisie
betreft concentreert alles zich in de Grote
Zaal op de begane grond, waar het publiek
dagelijks repetities en opnames en zelfs een
enkele rechtstreekse uitzending kan bijwonen.
De radio staat op verschillende plaatsen.
Overstelpende belangstelling krijgt elke Firato
weer het discjockey-gebeuren van Radio 3, waar
presentatoren rechtstreeks hun populaire
programma's verzorgen. Bij fraai weer (en het is
traditioneel tijdens de Firato heel erg heet)
verplaatst het Radio 3-circus zich dit keer
zelfs naar buiten.

TELEVISIE

De televisie laat wat speciale grappen zien op
het gebied van film- en video-montage. Op een
andere plek staat een nagebouwde set van het
NOS-Journaal, waar de bezoeker tegen een blauwe
achtergrond mag gaan zitten. Via een
elektronische schakeling die chroma-key heet,
zit hij op de monitor plotseling tegen heel
andere achtergronden.

Voor de technische fijnproever nog de tip om
tijdens de Firato te gaan kijken bij
de afdeling Onderzoek en Ontwikkeling van de
NOS die toont hoe steeds naar nieuwe technieken
wordt gezocht om de kwaliteit van de uitzendingen
te verbeteren. Hoe is het mogelijk dat Evert
van Benthem rechtstreeks op de buis komt
terwijl hij door een doodverlaten streek van
Friesland schaatst? En hoe kan het dat de
Tour-verslaggever direct vanaf de motor zijn
verhaal op de Nederlandse radio krijgt?

NIEUWS VAN HAMSAT

Hamsats vliegende reporter PA0DLO bericht ons:
Onlangs is weer een nieuwe versie van de
zogenaamde DIARY-programmatuur, die alle
uitzendingen van de bakenzenders van OSCAR 9
regelt, in de boordcomputer geladen. De
satelliet werkt nu dan ook weer volgens een
vast schema. Het UoSAT-team is van plan het
bulletin, dat elk weekend door OSCAR 9 wordt
uitgezonden, voortaan slechts een maal per
maand te vernieuwen. Het bulletin dat dagelijks
wordt uitgezonden door OSCAR 11 wordt dan
minstens een maal per week vernieuwd.

RADIO SPOETNIKS

Volgens de bekende Russische zendamateur
UA3CR werkt RS7-kunstmaan weliswaar uitstekend
maar zijn er problemen met RS5. Het energie
systeem in RS5 levert niet voldoende stroom
om het relaisstation in bedrijf te houden. De
satelliet wordt dan ook tot eind augustus
uitgeschakeld gehouden. Het kommandostation in
Moskou gaat intussen na of het mogelijk is
de satelliet later weer in bedrijf te stellen.
RS9 en RS10 zijn geheel gereed voor hun
lancering. In verband met de beperkte
mogelijkheden voor lanceringen ziet het er
echter niet naar uit dat deze twee nieuwe
amateur satellieten nog dit jaar gelanceerd
kunnen worden.

AMSAT-OSCAR 10

Karl, DJ4ZC, heeft weer nieuwe programmatuur
geschreven voor de boordcomputer in OSCAR 10.
Het is echter nog niet gelukt de IHU onder
kontrole te krijgen met behulp van deze
programmatuur. Karl ziet het nu zeer somber in
en vreest dat de satelliet helaas moet worden
opgegeven. Men wordt dringend verzocht geen
gebruik te maken van de relaisstations als men
deze ingeschakeld mocht aantreffen. Misschien
lukt het nog een beperkte kontrole over de
satelliet te krijgen.

UoSAT-OSCAR 11 EN 12

De checksum in de uitzendingen van telemetrie,
die gedurende een hele omloop is verzameld in
OSCAR 11 (whole orbit data), is nu gewijzigd
van AA Hex in BB Hex. OSCAR 11 zendt dagelijks
bulletins uit met 1200 baud ASCII waarin het
laatste nieuws over amateursatellieten en
recente kepler-baanparameters zijn opgenomen.
Het lineaire mode JA relaisstation van OSCAR 12
is inmiddels vrijgegeven voor algemeen gebruik.
JAMSAT vraagt de gebruikers echter zo laag
mogelijke uplinkvermogens te gebruiken. De vele
gebruikers over de hele wereld, waaronder
verscheidene DX-stations, zijn enthousiast over
de grote gevoeligheid van het relais.

DOPPLER EFFECT

Veel stations moeten nog wel wennen aan de vrij
grote doppler-verschuiving op de downlinksignalen
op 70 cm. Ter herinnering: de uplinkfrekwenties
van mode JA liggen tussen 145,90 en 146,00 MHz
en de downlinkfrekwenties tussen 435,80 en
435,90 MHz, waarbij het relaisstation inverteert.
JAMSAT is nog bezig met het testen van de nieuwe
satelliet. De boordcomputer moet nog worden
opgestart en alle programmatuur moet dan worden
geladen in het 1 Mbyte grote geheugen van de
satelliet. Het digitale mode JD relaisstation
wordt pas over enkele weken in gebruik genomen.
De officiele radio-roepnaam van OSCAR 12 is
8J1JAS. Waarschijnlijk zal de satelliet zich
dan ook identificeren als 8J1JAS tijdens de
digitale AX.25-verbindingen met mode JD.

PUBLIKATIES ROND JAS

Informatie over het praktische gebruik van het
mode JD relaisstation en over de telemetrie,
die door OSCAR 12 wordt uitgezonden, wordt zo
spoedig mogelijk gepubliceerd. Het is nog niet
duidelijk wat het uiteindelijke gebruiksschema
van OSCAR 12 zal worden. Vermoedelijk zal mode
JD enkele dagen per week in bedrijf worden
gesteld, terwijl de rest van de tijd mode JA
beschikbaar zal zijn. Zoals gebruikelijk bij
amateur satellieten zal OSCAR 12 op woensdagen
niet beschikbaar zijn voor algemeen gebruik.
Dan zijn alleen op beperkte schaal speciale
experimenten toegestaan waarvoor vooraf
schriftelijk toestemming moet zijn verkregen.

SATELLIETEN GEZIEN

Sinds de lancering zijn er verscheidene
visuele waarnemingen gemeld van OSCAR 12 en van
EGS. De kleine OSCAR 12 is gewoonlijk zeer
zwak, meer dan magnitude 10, maar zodra het
zonlicht goed wordt gereflekteerd tegen een
van de zonnepanelen kan een flits worden
waargenomen die een helderheid kan halen
van magnitude 3. Dat betekent dat de satelliet
dan zelfs zichtbaar is met het blote oog.
Volgens waarnemingen kunnen er flitsen van
OSCAR 12 komen met een periode van ruim 16
sekonden en ook van ruim 21 sekonden. De
satelliet blijkt dus te roteren en te tuimelen,
hetgeen ook bevestigd wordt door waarnemingen
van fading op de downlink signalen met
eenzelfde periode. Over enige tijd zullen de
permanente magneten in OSCAR 12 de satelliet
enigszins stabiliseren. Hij zal dan alleen nog
maar roteren om zijn Z-as, terwijl die Z-as
steeds parallel aan de aardmagnetische
veldlijnen wordt gehouden.

GROTE LASERBOL

EGS, de grote bol
met spiegels en laserreflektors die samen met
OSCAR 12 werd gelanceerd, is ook vrij goed te
zien met snel opeenvolgende, zeer korte flitsen.
EGS volgt OSCAR 12 nu op een afstand van zo'n
14 sekonden. Volgens de laatste meldingen waren
het overigens niet Amerikanen die de eerste
laserreflekties kregen van EGS. Het Royal
Greenwich Observatory in Engeland kreeg in de
tweede omloop na de lancering al een hele reeks
laserpulsen gereflekteerd tegen EGS. De tweede
trap van de H1-raket is enkele uren na de
lancering naar een paar honderd kilometer hogere
baan gebracht. Dit objekt is dus niet meer te
vinden in de direkte omgeving van OSCAR 12 en
EGS. Het Zweedse MBFW-experiment, dat aan de
tweede trap is gekoppeld, is 32 omlopen na de
lancering suksesvol afgesloten. De FM-
telemetriezender van MBFW is nu dan ook
uitgeschakeld.

AANBIEDING

De bouwdoosjes uit Duitsland die wij in het
programma noemden staan in een nieuwe
Nederlandse catalogus die gratis te verkrijgen
is. Hobbyscoop luisteraars hoeven bovendien
geen postzegel te plakken mits ze onderstaande
bonnen gebruiken die zich gemakkelijk laten
uitprinten. Plak adres van de Windmolen
aan de voorzijde op een enveloppe. Vul de
bon in en stop die erin. Plak het geheel
dicht en stuur het op voor gratis informatie
dankzij Hobbyscoop.

---------------------------------

      De Windmolen

      Antwoordnummer 1001

      7500 VB  ENSCHEDE

----------------------------------

SVP INVULLEN

--------------------------------------------
Stuur mij svp gratis catalogus:

naam:

adres:

PC+plaats:

Speciale interesse:
                   Computers
                   modelbouw
                   zend & ontvangen
                   algm elektronica

* doorstrepen wat u NIET interesseert
  Hobbyscoop - Hilversum - gratisbon
--------------------------------------------
