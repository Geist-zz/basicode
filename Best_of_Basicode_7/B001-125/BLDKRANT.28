28, don 24 juli 1986

RADIO 5 OP TV!

Erik Slagter heeft een gouden tip!
Misschien gaat hij alleen op in de
vakantietijd. De TV geeft overdag op de
beide kanalen de middengolf programma's
door. Vorige week hoorde hij dus
toevallig dat ons Radio-5 programma via
het TV-geluidskanaal (FM-mono) spatgaaf
overkwam. Geen problemen dus meer voor
wie in staat is de TV af te tappen met
zijn cassetterecorder. De mogelijkheid
bestaat echter dat dit het gevolg is
van de befaamde zomerslapte bij TV.
Meestal wordt al een eigen programma
uitgezonden om half zes donderdag. Maar
zolang het goed gaat een prima idee.

KLACHTEN OVER TIJDSTIP

Er zit nog een wijziging aan te komen
wat betreft Radio-5 waardoor komend
seizoen in elk geval geen gebruik meer
kan worden gemaakt van het TV-geluid.
Heel veel briefschrijvers hebben het
moeilijk met donderdag half zes! 'Ik
kan het wel in de auto horen, maar niet
opnemen op weg naar huis', is een veel
gehoorde klacht. We hebben gezocht naar
een later tijdstip met voorkeur voor
het weekend. Misschien dat we de
Basicode- en Computer-uitzending kunnen
overbrengen naar half elf zondagavond
of daaromtrent. Het belangrijke
(stereo) halfuur blijft echter op zijn
vaste plaats op de woensdag en dat is
een zegen na zoveel jaar op
verschillende tijden te hebben
uitgezonden!

BEST OF BASICODE-3

Best of Basicode 3 is verschenen. Het
is een bandje met ruwweg zo'n 350 Kbyte
aan programmatuur ingezonden door
Hobbyscoop luisteraars. Het zijn deels
nieuwe, deels oude programma's. De
cassette is samengesteld om zoveel
mogelijk materiaal op het gebied van
onderwijs en scholing te bundelen. Het
is te bestellen door f 12,50 over te
maken op postgiro 1419 van NOS Algemeen
Secretariaat te Hilversum. Vermeld:
Best of Basicode-3. De prijs voor de
350 Kbytes programmatuur is inclusief
verzendkosten. De inhoud: Inleiding
educatieve software, Rekenen voor de
Basisschool, Staartdelen, Breuken 1 & 2
Binair rekenen, Wiskunde,
Afstandbepaling, Oppervlak & Inhoud,
Statistiek, Formules & Reacties
(chemie), Verkeer, Mannetje in de Maan,
Leesmoeder en Texttrainer, Ontkennend
maken, Spaanse werkwoorden,
Instrukteur, Weet je weertje, Korfbal
spelregels en Quiz, Genetica,
Tijdverschijnselen en het recent
uitgezonden Typelessen. De auteurs
krijgen van ons (uiteraard) de
cassette(s) gratis toegestuurd.

BRIEVEN VAN LUISTERAARS

H van Leen schrijft: ontvang mijn
programma's foutloos in de achtertuin
met radiorecorder die automatische
sterkteregeling heeft. Ook Filip
Develter uit Gent Belgie is succesvol.
'Zit hier nochtans met een radio van 25
jaar oud opgescheept. Het gaat toch
feilloos met MSX.' Houden zo, die oude
radio's hebben een veel beter
AM-gedeelte dan die nieuwe! Thijs
Timmermans bericht: Het uitschakelen
van de Optimod heeft resultaat! De
cassetterecorder meende bij het inlezen
van Beeldkrant en Leesmoeder dat het
opgenomen signaal te zwak was. Ik
meende van niet en na hardhandig
optreden veranderde de cassetterecorder
van mening en gaf vervolgens het juiste
signaal door aan de computer.
Resultaat: foutloze ontvangst in
Uithoorn zonder buitenantenne.
Waardering ook voor het uitgebreide
artikel over HDTV en MAC en verder:
maak een splitsing tussen Beeldkrant
woensdag en donderdag wat ondewerpen
betreft. Zeker Thijs, wordt aan
gewerkt.

RECEPTION IN DENMARK

A letter from Denmark says:
congratulations: It was a tremendous
improvement to receive your 'krant'
over 747 kHz here in Copenhagen. Even
if your signalstrength is rather low in
the summer period, and there was quite
a lot of man-made noise, your Basicode
signal cut trough like a knife, and I
have now read all your text on my
Schneider CPC 6128. Naturally under the
conditions checksumfree reception was
impossible, but what an easy task to
get the meaning, You are on the right
way. Greetings from Denmark. Frants
Liisberg. Thank you Frants. If you have
also a reception report please write us
from all parts of Europe. As W Zijlstra
did. Ik heb de Beeldkrant zonder
noemenswaardige moeilijkheden kunnen
inlezen en vertalen op mijn
ZX-Spectrum, schrijft hij helemaal uit
Oosterwolde, Friesland.

GEEN LAST VAN BROM

Dhr. Van Breggen uit Woudenberg krijgt
ook geen fouten meer in de programma's.
Hij gebruikt Japanse tuner en deck,
heeft geen externe antenne en hoort een
duidelijke brom op de band. Desondanks.
Ook dhr Phielix in Arnhem had een
lichte zoem op de opname in zijn flat,
zelfs op het balkon. Hij kreeg echter
alleen hierna te noemen fouten die
niets met de ontvangst te maken hadden.
Uit Leidschendam en Rijswijk geen
klachten over ontvangst van de
Casema-kabel. D vd Kleij in Maastricht
heeft geen problemen met Radio 5 via
Hulsberg: als je maar flink hard (in
het rood) opneemt. Mark Vaerewijck te
Heusden in Belgie heeft last van een
BRT-zender op 1008 kHz (welke?) maar
weet met ferriet-antenne storing te
onderdrukken. Ontvangst goed bij Dokkum
schrijft H. Zwanenburg. A de Jong uit
Delfzijl constateert fouten in de
Beeldkranten 9/10 juli op regel
1050/1060. Sorry, maar dat was onze
schuld. Ook op FM zat die fout in het
programma en het had niets met de
overdracht te maken. Verder constateert
dhr De Jong dat het signaal dat hij
zelf opvangt met zijn radio op 1008 kHz
een stuk beter is dan het omgezette
signaal op de FM-band van de kabel.

VERSCHILLEN IN COMPUTERS

Uit de brieven blijkt ook dat sommige
computers veel meer last hebben van
storing bij ontvangst dan andere. De
Commodore cassetterecorder is in al
zijn eenvoud vaak een probleem.
Elektuur heeft al eens een schakeling
gepubliceerd om een gewone recorder te
gebruiken. Luisteraars die meer
computers hebben, constateren die
verschillen. MSX-machines doen het heel
vaak goed. De Colour Genie geeft wel
weer problemen met hetzelfde bandje...

WINDLINE

Windline is bedacht door ir. Z. Lampe.
Hij woont aan de Zeeweg 7, 1399 GP in
Muiderberg. Het systeem werkt met en
telefoonpieper die men huurt, een
speech-synthesizer een BBC-computer.
Een en ander werd beschreven in de
uitzending van donderdag 17 juli. Het
geeft de gemiddelde waarden windkracht
en -richting in Zandvoort, Scheveningen
en Muiderberg. Kosten f 150.- per
seizoen. Inl: 02949-4098.

AMATEUR SATELLIETEN

Met de Uosat-9 is alles weer goed. Deze
satelliet zendt nu weer hoofdzakelijk
op 145,825 MHz. Sinds maandag 14 juli
is het nieuwe kommandostation in de
University of Surrey geheel
operationeel. Het station is nu
volledig geautomatiseerd met behulp van
negen (9!) BBC-microcomputers. OSCAR 9
en OSCAR 11 worden voortdurend gevolgd,
waarbij geheel automatisch hun
telemetrie wordt ontvangen en nieuwe
kommando's en bulletins naar de
satellieten worden gezonden.

AMSAT-OSCAR 10

Rond 16 juli is OSCAR 10 weer in
gebruik genomen. De satelliet is dus
weer beschikbaar voor algemeen gebruik.
Men wordt echter dringend verzocht niet
meer dan 100 W EIRP in de uplink te
gebruiken. Het gebruiksschema blijft
voorlopig nog beperkt. Op 20 juli
luidde dit schema als volgt: mode B van
mean anomaly phase 75 tot en met 119,
en mode L van phase 120 tot en met 136.
De kommandostations zijn inmiddels
bezig met het regelen van de stand van
de satelliet in de ruimte. Daardoor
worden de zonnepanelen goed uitgericht
op de zon, terwijl tegelijkertijd de
antennes nu weer tijdelijk naar de
aarde worden gericht als de satelliet
zich bij het hoogste punt van zijn
elliptische baan bevindt. OSCAR 10 komt
tijdens elke omloop nog steeds enige
tijd in de schaduw van de aarde. Eind
juli bereikt deze tijd een maximum van
55 minuten per omloop. Vanaf 21
augustus komt de satelliet weer kontinu
in het zonlicht.

JAPANSE SATELLIET

De lancering van JAS 1 met de eerste
Japanse H1-raket is enige tijd
uitgesteld. Op 20 juli werd de
lancering niet verwacht voor 7
augustus. Rond de lancering zullen
verscheidene 'lanceer
informatie-netten' worden georganiseerd
door AMSAT-groepen in Japan, de USA en
Europa. Vanaf een uur voor de lancering
zijn er in de USA lanceernetten op
14,282, 14,295, 7,185 en indien de
propagatiekondities dat toelaten op
21,390 MHz. Daarbij hoort men onder
andere WA3NAN, het clubstation van het
Goddard Space Flight Center in Maryland
bij Washington. Men kan ook een
lanceernet verwachten in Engeland bij
3,780 MHz, georganiseerd door AMSAT-UK
in samenwerking met de University of
Surrey. Het UoSAT-kommando-station gaat
tevens fungeren als sekundair
kommandostation voor JAS 1. Daarom
heeft men bij de lancering ook een
direkte verbinding met de lanceerbasis
Tanegashima in Japan. Het is de
bedoeling in Nederland een lanceernet
te houden op 144,800 MHz met FM vanuit
Eindhoven.

GEGEVENS VAN JAS

JAS 1 meet 40 bij 40 bij 47 cm en weegt
50 kg. De 979 zonnecellen aan de
buitenzijde van de satelliet leveren
8,5 W aan vermogen aan de elektronika
in de satelliet. De 6 Ampere-uur
NiCd-batterij met 11 cellen levert
gemiddeld 14 V aan de
voedingsschakelingen. De satelliet
heeft een kwart-golf monopool
ontvangst-antenne voor 2 meter en twee
cirkulair gepolariseerde
turnstile-zendantennes voor 70 cm. Voor
de standregeling zitten in JAS 1 twee
permanente magneten die ervoor zorgen
dat de Z-as van de satelliet steeds
parallel blijft aan de aardmagnetische
veldlijnen. De satelliet zal daarbij
langzaam om zijn Z-as roteren. JAS 1
kent twee soorten
telemetrie-uitzendingen: de analoge
systeem telemetrie en de digitale
systeem telemetrie. De analoge systeem
telemetrie heeft 12 analoge kanalen en
33 systeem status kanalen. Deze
telemetrie kan worden uitgezonden met
telegrafie of PSK op 435,795 MHz zonder
de tussenkomst van de centrale NSC800
microprocessor, die verder alle
systemen aan boord bestuurt.

DIGITALE SYSTEMEN

De digitale systeem telemetrie heeft 29
analoge kanalen en 33 systeem status
kanalen. Deze door de boordcomputer
gevormde telemetrie kan in
verschillende formaten worden
uitgezonden en kan ook korte
tekst-berichten bevatten. Deze
telemetrie wordt uitgezonden in het
mode JD downlink-kanaal (435,910 MHz)
of door het mode JA baken (435,795
MHz). De NSC800, de enige
microprocessor aan boord van JAS 1,
loopt op 1,6 MHz en vormt de kern van
zowel de boordcomputer als de digitale
repeater. Het digitale boordgeheugen
van 1,5 Mbyte is opgebouwd uit 48 chips
van NMOS 256 K dynamische RAM's. Het
hele geheugen wordt beschermd door een
fout-detektie en -korrektie schakeling.
Er zal bijna 1 Mbyte geheugen
beschikbaar zijn voor de gebruikers van
mode JD. Dit geheugen is opgebouwd uit
vier kaarten met elk 256 Kbyte. Tot
drie van deze kaarten kunnen worden
uitgeschakeld, bijv. om energie te
sparen. JAS 1 bevat vijf
HDLC-controllers voor mode JD, vier
voor de uplink-kanalen, en een voor het
downlink-kanaal.

RUSSISCH REKORD

De Russische kosmonauten Leonid Kizim
en Vladimir Solovjov zijn op woensdag
16 juli vanuit MIR teruggekeerd naar de
aarde. Om 09:09 UTC koppelden zij hun
SOYUZ T15 kapsule los van het
ruimte-station en begonnen aan de
afdaling. Na hun parachute-landing in
Kazakhstan werden ze naar Baykonoer
gebracht. De kosmonauten zijn tijdens
hun vier maanden lange vlucht enkele
weken in SALYUT 7 geweest voor het
uitvoeren van allerlei
wetenschappelijke experimenten. Op
woensdag 25 juni waren zij uit SALYUT 7
vertrokken om in de avond van 26 juni
weer aan boord te gaan van MIR. Leonid
Kizim heeft nu in totaal zo'n 378
dagen, dus meer dan een jaar, in de
ruimte doorgebracht. Hiermee heeft hij
weer een rekord op zijn naam staan.

STERREKIJKEN OP VAKANTIE

Wie wil weten hoe het staat met de
sterren tijdens zijn vakantie kan
terecht op pagina 410 van Teletekst. In
Viditel zorgt de stichting De Koepel
uit Utrecht voor info. De Koepel is ook
telefonisch te bereiken op 030-311360.
De volksterrenwacht Simon Stevin in
Hoeven heeft tel: 01659-2439.
