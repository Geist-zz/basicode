80, woe 24 jun '87

VERKEERSINFORMATIE VIA RADIO DATA

Binnenkort wordt in Nederland het zogenaamde
Radio data systeem ingevoerd. Ir. H.J. v/d
Heide, van de afdeling Onderzoek en
Ontwikkeling van de NOS, vertelt: 'Radio-data
is ontwikkeld als een hulpmiddel om radio
zenders gemakkelijker te kunnen vinden. Naast
het bestaande radio-programma wordt
onhoorbaar een datakanaal meegezonden. In dat
kanaal worden zender identificatie codes
meegeven. In de nabije toekomst is het dus
zo, dat op een display in de radio te zien
zal zijn op welke zender men heeft afgestemd.
De NOS op radio 1 geeft dan bijvoorbeeld te
zien: 'NOS-1'. Voor ontvangers aangesloten op
de vaak zeer volle kabelnetten, wordt het
zoeken naar zenders dan ook enorm
vergemakkelijkt. Ook kan de programmasoort
bekeken worden. Een informatief programma
krijgt de code 'informatie' mee. De
luisteraar kan hierop zoeken en intoetsen,
dat hij alleen informatie wil. Komt er na een
'informatief' programma een 'lichte-muziek'
programma, dan gaat de radio op zoek naar een
andere zender met de code 'informatie', en
stemt daar automatisch op af. Zo is het ook
te bedenken, dat de zendgemachtigden een
eigen code meekrijgen, waarop de radio
automatisch gaat zoeken. NCRV-, TROS- of
AVRO-fans kunnen dan de gehele dag hun
favoriete omroep blijven volgen op welke
zender dan ook.'

ALTERNATIEVE FREQUENTIES

Ook worden er in de toekomst via RADIO-DATA,
alternatieve frequenties met het
zendersignaal meegegeven, waarop hetzelfde
programma via een andere zendtoren te
ontvangen is. Op deze manier hoeft de
autoradio niet meer geprogrammeerd te
worden en zoekt deze zelf een sterkere zender
op, wanneer een bepaald gebied verlaten
wordt. Ook kunnen er zelfs boodschappen naar
het display in de radio verzonden worden: het
telefoonnummer voor een telefoon spelletje;
het postbusnummer voor reakties of bij. de
titel en uitvoerende van een grammofoonplaat
die op datzelfde moment op de radio is.

VERKEERSINFORMATIE

Het onderbreken van radioprogramma's voor
verkeers informatie hoeft met de komst van
radio-data ook niet meer. Als onderdeel in
radio-data wordt er t.b.v. verkeers
informatie een digitale code meegezonden. 'We
kunnen het zien als een soort teletekst, maar
dan bij radio', aldus ir.E.H. Vervoort, hoofd
van de afd. verkeersregelingen van het
Ministerie van Verkeer en Waterstaat.
Voor het decoderen van deze digitale code is,
net als bij de televisie, een specifieke
ontvanger nodig. In die ontvanger (bij de
autoradio) is door de fabrikant een
geheugen-chip geplaatst waarin al alle
mogelijke zinnen met verkeers informatie,
digitaal, zijn opgeslagen. Bekende radio
politieman Rob van Rees, van de Verkeers
centrale Driebergen heeft hiervoor de
berichten ingesproken.'aldus Vervoort.
'Door nu d.m.v. uit te zenden digitale codes,
verschillende gedeelten uit dat geheugen aan
te spreken, worden uit dat geheugen korte
zinnen electronisch aan elkaar geplakt.
Samen vormen deze fragmenten dan een compleet
bericht.'

BETERE DOORSTROMING

Verkeer-en Waterstaat hoopt met dit nieuwe
systeem een veel betere verkeersgeleiding
door Nederland te bewerkstelligen.
Het grote voordeel van Radio-Data is, dat de
verkeersinformatie continue ververst kan
worden zonder dat de luisteraar daar iets van
merkt. En op het moment, dat deze toe is aan
de verkeers berichten, zijn deze direkt
beschikbaar en het meest actueel.

Om de verkeersveiligheid niet in het geding
te brengen werd gekozen voor een
electronische stem, de 'voice-synthesizer',
die gewoon uit de luidspreker van de radio
komt. Dit in plaats van bijv. de
Verkeers informatie af te beelden op een
beeldscherm.

WEGNUMMER

Een ander groot voordeel is, dat de
verkeers informatie selectief oproepbaar is.
Bij de autoradio komt een klein toetsenbordje
met 25 toetsen. Op deze toetsen is de kaart
van Nederland afgebeeld en er staan cijfers
en letters op. Door nu op een van de toetsen
te drukken kiest men een bepaald gebied
in Nederland. Alleen de verkeersinformatie
voor dat gebied wordt nu uit het geheugen
aangeroepen. Door een combinatie van cijfers
en letters in te toetsen kan een wegnummer
ingegeven worden. De informatie voor alleen
die weg wordt dan gehoord. Een combinatie
van wegnummer en gebied, geeft alleen de
informatie voor een traject van de gekozen
weg. Op deze manier hoeft de luisteraar niet
ellenlang naar verkeers informatie te
luisteren die voor hem toch niet bruikbaar
is. 'We hebben er internationaal erg hard aan
gewerkt, om de codes van verkeers informatie
in ieder land identiek te krijgen, aldus
Ir. Vervoort. 'Zodoende wordt het mogelijk
dat, wanneer ik met de Nederlandse autoradio
in het buitenland rij en aldaar op mijn
toetsenbordje een wegnummer intik, ik wederom
Rob van Rees in het Nederlands het bericht
voor die buitenlandse weg hoor doorgeven.'

PROEF

Op dit moment wordt via de zender van Radio-4
op de zendtoren Lopik het Radio Data System
beproefd. Volgens Vervoort behoort niemand
iets van deze proef te merken: 'Het is
bedoeld om te kijken, of de digitale
informatie betrouwbaar over komt, en of het
geen storing geeft in het radio-programma.
Daarvoor hebben we het meest kritische radio
programma gekozen, de klassieke zender.'
Er wordt ten behoeve van dit nieuwe systeem
van verkeersinformatie ook een nieuw data-net
aangelegd. Dit datanet is toegankelijk voor
de ANWB, het KNMI, de verkeerscentrale in
Driebergen, de veerdiensten en
Rijkswaterstaat. De informatie wordt
verzameld in Driebergen en gaat via een
lijnverbinding naar de zender. Nu nog gaat
dit verzamelen van informatie met de gewone
telex of telefoon, en duurt het relatief lang
voordat het publiek geinformeerd kan worden.
Met de komst van het data-net zullen
computers de communicatie overnemen en kan de
berichtgeving daardoor al veel sneller
werken.

KOPLOPER

Met de toepassing van verkeersinformatie via
Radio Data Systeem is Nederland koploper.
Verwacht wordt, dat hiervoor binnen 2 jaar
autoradio's op de markt zullen zijn. Over de
betaalbaarheid van deze radio's zegt de heer
Vervoort: 'We kennen nu autoradio's van zo'n
200 tot 1500 gulden. Ik verwacht dat
autoradio's, die RDS kunnen decoderen, in het
midden-en hogere segment van die prijsklasse
zullen vallen.'
Vast staat, dat met de komst van Radio Data,
de Europese elektronica industrie weer een
nieuwe impuls heeft gekregen als tegenhanger
van de Japanse.
Bronnen: dhr. E.H. Vervoort Verkeer en
Waterstaat; dhr. H.J. v/d Heide, NOS
Onderzoek & Ontwikkeling naar aanleiding
van autorai febr-1987. Aldus samengevat
door onze zeer elektronische medewerker
Bert Klaver.

CEPT-LICENTIES & EUROMACHTIGING

Sinds 11 juni 1986 is het aan Westeuropese
radiozendamateurs die Nederland bezoeken
toegestaan hier te werken zonder een speciale
tijdelijke machtiging. Zij moeten dan wel
beschikken over een licentie van het eigen
land die aan de voorschriften van de
Conference Europeenne des Postes et des
Telecommunications (CEPT) voldoet. De
buitenlandse bezoeker moet zijn eigen
roepnaam bij uitzendingen in Nederland vooraf
laten gaan door de letters PA/ en laten
volgen door /P of /M (bv PA/DF6ZE/M).

Dit besluit van de toenmalige
Staatssecretaris van Verkeer en
Waterstaat, Drs J.F. Scherpenhuizen, is ook
van grote betekenis voor de Nederlandse
radiozend amateurs. Daardoor worden namelijk
in andere CEPT-landen die deze vrijstellings
regeling aanvaard hebben dezelfde
faciliteiten aan Nederlandse ingezetenen
verleend mits zij beschikken over een
officieel registratiebewijs waarop
o.m. de CEPT-klasse is aangegeven. Alle
Nederlandse A-, B- en C-machtigingshouders
hebben inmiddels een dergelijk registratie
bewijs ontvangen. In CEPT-klasse I vallen
de Nederlandse A- en B-licenties, in CEPT-klasse
II de Nederlandse C-licenties. Voor
de houders van Nederlandse D-machtigingen is
deze internationale regeling helaas (nog)
niet van toepassing omdat men in het
buitenland geen vergelijkbare categorie kent.

Nederlandse D-amateurs kunnen voor Belgie en
Italie een gastlicentie aanvragen volgens de
'oude' regeling (inlichtingen bij Centraal
Bureau VERON te Arnhem).

Als algemene bepaling geldt dat de
Nederlandse radiozend amateurs zich in het
buitenland moeten houden aan de regels die
voor hun categorie in het eigen land gelden.
Daarbij dient ook rekening gehouden te worden
met specifieke beperkingen die in sommige
landen voor bepaalde frequentiegebieden van
toepassing zijn voor de eigen ingezetenen.

Nederlandse radiozendamateurs moeten in het
buitenland hun roepnamen laten voorafgegaan
door het prefix van het betreffende land (zie
hieronder) en altijd laten volgen door /M bij
mobiel gebruik en /P bij portabel gebruik.
Hierbij geldt dat een amateur zender in een
tijdelijke vaste opstelling en gevoed door
het lichtnet (bv in een hotel of op een
camping) beschouwd wordt als portabel (/P).
Als voorbeeld: een Nederlandse A-amateur die
in Duitsland vanuit zijn auto werkt dient te
werken onder de roepnaam DL/PA3ZZZ/M.

Onderstaand een overzicht van de landen die
inmiddels tot deze CEPT-regeling zijn
toegetreden en de daar te gebruiken prefixen:

Bondsrepubliek Duitsland (incl. West Berlijn)
CEPT-klasse I (Nederlandse A- en
B-machtigingen): prefix DL/. CEPT-klasse II
(Nederlandse C-machtigingen): prefix DC/

Denemarken
CEPT-klassen I en II: prefix OZ/

Liechtenstein
CEPT-klassen I en II: prefix HBo/

Luxemburg
CEPT-klassen I en II: prefix LX/
(N.B. Luxemburg kent voor de eigen inwoners
(nog) geen zend machtigingen die binnen
klasse II vallen!)

Monaco
CEPT-klassen I en II: prefix 3A/
Monaco verlangt dat men tevoren de periode
waarin gewerkt zal worden en de locatie van
het station aankondigt aan de Direction
Generale des Postes et Telecommunications, 16
Boulevard de Suisse, MC 98030 MONACO CEDEX
Tel: 09-33/93303371 - Telex: 469796 gentel

Nederland
CEPT-klassen I en II: prefix PA/

Noorwegen
CEPT-klassen I en II: prefix LA/

Oostenrijk
CEPT-klassen I en II: prefix OE/

Zwitserland
CEPT-klassen I en II: prefix HB9/

Verwacht wordt dat in de loop van 1987 ook
Belgie en Griekenland en Frankrijk deze
CEPT-regeling zullen aanvaarden. Wij houden u
op de hoogte. Met hartelijke dank voor de info
aan Leon Kusters, PA0DOS.
