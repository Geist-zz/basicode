70, woe/zon 13/17 mei '87

OFFICIELE PRIJZENKRANT

Vandaag, vlak voor de uitreiking van de
prijzen in Utrecht krijgt u de officiele
prijzenkrant van ons. Het gaat om de
Hobbyscoop Basicode programmeer wedstrijd
waar vele luisteraars, scholen en instanties
voor in de weer zijn geweest. Onze dank gaat
natuurlijk ook uit naar de gulle gevers van
de prijzen die u hieronder met naam en
toenaam vindt. Het zijn ruim 70 prijzen.
De totale waarde bedraagt bijna f 50.000.-

HOOFDPRIJS

Die werd ter beschikking gesteld door:
Honeywell Bull Nederland in Amsterdam.
Het gaat om een Micral 60 PC-systeem. De
waarde is f 15.000. Het is een zogeheten
Advanced Technology (AT) computer,
compleet met software bibliotheek, kleuren
monitor, extra kleurenkaart en harddisk.
De machine komt uit een nieuwe generatie,
die ook chipkaarten (smartcards) zou kunnen
lezen. Afgezien daarvan is hij natuurlijk
buitengewoon snel. Hobbyscoop's Fido draait
op een AT!

EERSTE PRIJZEN

De EERSTE prijs komt van:
Apple (Zeist) en Data Processing Systems
Vaassen.
Apple stelde zijn nieuw uitgebracht II-GS
computer beschikbaar. De waarde van de II-GS
met kleurenmonitor is ongeveer f 5000.- De
machine heeft een muis en losse 3,5 inch
diskdrive. Alle II-programma's kunnen erop
draaien.
Data Processing Systems zorgde ervoor dat
het een bijzondere IIGS werd. Het bedrijf
verzorgde voor de prijswinnaar een speciale
GS, nl. met de handtekening van Steve Wozniak
erop.

De TWEEDE prijs komt van:
Ormas-Sharp in Houten.
Ormas stelde een PC-1600
combinatie ter beschikking. Het gaat
om een handige zakcomputer die gemakkelijk
kan worden meegenomen. Thuis kan hij in de
printer-plotter combinatie worden gestoken,
met mogelijkheden tot communicatie en opslag
van gegevens op disk. Inwendig geheugen 64 Kb.
Winkelprijs f 3750.- De diskdrive, printer
en plotter etc. zijn allemaal aanwezig. Het
losse computertje zelf weegt maar twee ons.

De DERDE prijs is een PC. Hij komt van:
Witland Computers in Zoeterwoude. Het gaat
om een Yuppie-PC, met monitor en twee floppy
drives. Deze PC heeft een waarde van f 3500.-
Witland Computers is een dochteronderneming
van Infotheek in Leiden.

FLUISTERSTIL & DRAAGBAAR

De VIERDE PRIJS is een heel bijzondere
printer. Hij komt van:
Hewlett Packard uit Amstelveen.
Het gaat om de fluisterstille QuietJet
Plus printer ter waarde van f 2200.- Het
apparaat heeft een standaard aansluiting
(Centronics of RS-232C) en komt met papier
en printkoppen voor intensief gebruik voor
een jaar.

De VIJFDE prijs is weer een computer, maar
wel een bijzondere.
Olivetti in Leiden
gaf de draagbare M-10 computer met extra
geheugen (tot 32 K) en bijbehorende printer
plotter PL-10. Het apparaat werkt geheel op
batterijen, evenals de afdrukker. Er bestaat
tevens een modem voor de combinatie, die in
stijl is ontworpen, de MC-10, ook op
batterijen. Die behoort niet bij de prijs.
Evengoed is de combinatie ongeveer f 1750.-
waard.

WAARDEBON

Een heel aardige schenking komt van
IBM in Amsterdam.
Bij de multi-national redeneerde men als
volgt: wat je ook geeft aan een prijswinnaar,
het is bijna altijd net niet helemaal goed.
Iemand die een printer nodig heeft, wint
natuurlijk altijd een computer en wie juist
zo graag op een PC wil krijgt nu juist
een printer. Laat de keuze vrij zegt
men daar. De ZESDE prijs van IBM is f 1500.-
waard en kan door de winnaar naar eigen
inzicht worden besteed bij een IBM-dealer.

Compudata, tevens Tulip Computers Den Bosch
brengt zijn fameuze Star-printer NL-10.
De waarde is f 1450.- Hij wordt geleverd
met een interface naar keuze en in overleg
met de prijswinnaar. Inmiddels gaat het om de
ZEVENDE prijs.

Weer een computer die ook draagbaar is:
Holland Systema in Weesp
geeft de Canon X-07. Een zeer compacte
computer met bijpassende batterij printer in
een case. Winkelwaarde van de ACHTSTE prijs
zo'n f 1250.-

TWEELING PRIJZEN

Twee bedrijven geven twee prijzen. Het zijn
bekende bedrijven die ook een fors bedrag
hebben uitgetrokken om meer mensen
tegelijk gelukkig te maken. Allereerst:
Geveke Electronics te Amsterdam geeft
TWEE Citizen Matrix printer 120D. Geveke
laat de keus aan de toekomstige eigenaar of
hij of zij een seriele, parallele of Commodore
interface erbij wil. 120 tekens per minuut
haal je met de printers die zowel NEGENDE als
TIENDE prijs vormen. Waarde printers f 1115.-

Ook een dubbelprijs van:
Philips in Eindhoven.
Tevens een uitgekookt recept van de gulle
gevers: een MSX-computer heeft zowat iedereen
al - vermeld de begeleidingsbrief - maar de
randapparatuur is niet altijd aanwezig of van
mindere kwaliteit. De ELFDE en TWAALFDE prijs
zijn dan ook randapparatuur 'die bij menig
computeraar hoog op de verlanglijst staan.'
Het gaat om een kleurenmonitor VS 0080 van
f 1100.- en een matrixprinter VW 0030/20 van
rond de f 1000.-

BRENGT DERTIEN ONGELUK?

Het getal der dwazen of ongeluksgetal neemt
Hobbyscoop zelf voor zijn rekening. Het is
een Exidy Sorcerer met disc-drive, handboek,
en uiteraard de Basicode interface alsmede
een Basicode-PROM. Een complete CP/M computer.

Uiteraard ook een MSX-computer levert:
Sony Brandsteder in Badhoevedorp
Het gaat om een HB F-9P MSX-computer met
waarde van f 940.- De VEERTIENDE prijs.
Uiteraard gaat het hier ook om het nieuwe
MSX-2 type.

Texas Instruments in Amsterdam-Z.O.
gaf de nieuwe TI-74 programmeerbare,
wetenschappelijke rekenmachine. De TI-74
wordt geleverd met twee insteekmodules,
resp. voor Basic of voor Pascal. De
VIJFTIENDE prijs, waarde ruim f 900.-

Commodore Nederland in Amsterdam
maakt een programmeur blij met de C-128
met cassette recorder. Hij staat op de
verlanglijst van velen die de C-64 zijn
ontgroeid. De ZESTIENDE PRIJS, waarde
zo'n f 900.-

PROGRAMMATUUR

Van een heel andere kant laat
Softkey in Deventer
zich zien. Ook dit bedrijf, distributeur
van alle bekende software merken, laat
de keuze geheel aan de prijswinnaar
over. Men geeft bovendien twee prijzen,
allebei met een waarde van f 500.- Wie
een van de fameuze paketten wil aanschaffen
kan dat doen met behulp van deze toezeggingen.
Het gaat om de ZEVENTIENDE en ACHTTIENDE prijs.

Atari Benelux uit Nieuwegein
geeft de NEGENTIENDE prijs: een 130XE
computer met bijbehorende recorder voor
circa f 500.-

FOTOTOESTEL

Ricoh Europe in Amsterdam-Z.O.,
een computer- en kopieergigant verrast de
aanstaande prijswinnaar met een fototoestel.
De TWINTIGSTE prijs is een kleinbeeld auto
focus Ricoh camera AF 50. Heel grappige
prijs van ruim f 400.-

Funtronics winkels zijn er door het hele land.
Het hoofdkwartier is in Rotterdam gevestigd
en de winkelketen bezorgt u de 21e en 22e prijs.
Het gaat om twee - door ons indertijd bekeken -
General Electric X-1000 printers. De waarde van
een zo'n printer is f 400.- met ter keuze een
passend interface voor MSX, Commodore, Spectrum
of standaard IBM.

KOFFERTJES & DISKETTES

Wang Nederland in Culemborg
zorgt voor een reeks cadeaus. Men bedacht dat
originele metalen (foto) diskette koffertjes,
met een winkelwaarde van f 200.- zeer gewild
zijn. Er zijn er vier beschikbaar. Prijs
23 t/m 26.
Wang gaf ook dure dubbelzijdige, dubbel
density 5,25 inch schijvendoosjes van nog
geen f 100.- per stuk. Er zijn er eveneens
vier beschikbaar: 27e t/m 30e prijs.

ABONNEMENTEN

VNU Business Publications in Amsterdam
geeft 20 abonnement voor prijswinnaars.
Er is keuze uit Personal Computer Magazine
of uit Commodore Dossier. De 31e t/m 50e
prijs gelden voor een jaar.

De Hobby Computer Club in Utrecht
tenslotte biedt ook 20 gratis abonnementen
aan op de HCC-Nieuwsbrief. Automatisch wordt
men dan lid van HCC wat tevens een aantal
nevenvoordelen heeft met reparaties, clubs
en exposities. De 51e t/m 70e prijs.

UITSLAG BINDEND

De jury die de binnengekomen inzendingen
beoordeelt bestaat uit vier leden. Lucie
Blom is redactrice van, en test voor, de
HCC-Nieuwsbrief apparatuur en software.
Dirk Ringenoldus is all-round journalist van
Personal Computer Magazine, tevens waarnemend
hoofdredakteur. Dr. Pieter Vijlbrief is
Hobbyscoop's vaste Basicode redakteur. Hij
verzamelt alle programma's en controleert
op juiste werking en toepassing van het
protocol, waardoor uiteenlopende
programmatuur in vele verschillende
computers kan 'runnen'. Tenslotte neemt
eindredakteur Hans G Janssen aan de jurering
deel.

Over de uitslag kan niet gecorrespondeerd
worden. De uitslag is absoluut bindend. De
prijzen worden bekend gemaakt op de PCM-show
in Utrecht 's ochtends op 20 mei in de
Jaarbeurs. Daarvoor zullen eerste zes
winnaars worden uitgenodigd die de prijzen
persoonlijk in ontvangst mogen nemen. Een
neerslag van die prijsuitreiking zal 's
avonds om 19:00 uur in de gebruikelijke
woensdagavond uitzending van Hobbyscoop
worden gebracht. Dat zal gebeuren via
Radio 1, 2 en de regionale zenders. Alle
andere prijzen zullen bekend gemaakt worden
via de Beeldkrant van die avond. Dezelfde
Beeldkrant zal de zondag daarop (24 mei)
worden herhaald. De prijswinnaars zullen
vervolgens bericht van Hobbyscoop of van
de respectieve deelnemende bedrijven
krijgen, over de wijze waarop zij hun prijs
in ontvangst kunnen nemen.

VEILING OP PCM-SHOW

De PCM-show - waar de prijsuitreiking plaats
vindt - heeft voor de bezoekers aardige
kanten. Er is een veiling voor hard- en
software waar men gebruik van zal kunnen
maken. De beursbezoeker kan tevoren zijn
materiaal inleveren. Via de afslagmethode
worden de zaken publiek geveild. Voordat de
veiling begint, hebben de aspirant kopers
ruim de tijd om de zaken in een vitrine te
aanschouwen, met bijbehorende produkt
informatie. De veiling krijgt bovendien het
karakter van een echte show, die het bezoeken
waard is. Geinteresseerden in de verkoop van
artikelen kunnen zich tevoren aanmelden bij
VNU Business Publications, mw. C. Sombroek
van Personal Computer Magazine tel: 020 -
5102911. Zij stuurt een deelname formulier
toe. Ook schriftelijk kan men zijn aanvraag
indienen, opnieuw bij PCM mw. Sombroek,
Rijsburgstraat 11, 1059 AT Amsterdam.

GELUKSMARKT

Indien met niet aan de veiling wil deelnemen
is er nog een mogelijkheid om vraag of
aanbod van computer hard- en/of software
kenbaar te maken. Zonder enige verplichting
kunnen bezoekers hun informatie kwijt op een
groot wandbord. Dit bord is op een
overzichtelijke wijze ingedeeld, zodat vragers
en aanbieders met behulp van speciale
formulieren hun informatie binnen de juiste
rubrieken kwijt kunnen. Ook de moderne
database techniek staat ter beschikking bij
de Geluksmarkt. Er staan een aantal PC's
opgesteld. Deze worden door hostessen bediend.
Zij voeren op verzoek, geheel gratis, de
vraag naar of het aanbod van hard- en software
in. Geinteresseerden kunnen dan
via een handig zoeksysteem op trefwoorden
kijken wat er van hun gading is in de
database. De PC's zijn gekoppeld aan
printers, die afdrukken kunnen maken als
bewijs van inlevering of als hulp bij het
uitkiezen.

GEEN AGENDA

Deze week in verband met het vele nieuws geen
agenda. De PCM-show wordt gehouden van woensdag
20 t/m zaterdag 23 mei. Woensdag is dealerdag.
Hobbyscoop zal er met een informatie stand
(no. 319?) aanwezig zijn.
