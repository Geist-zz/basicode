23, woe 25 juni 1986

TV EXPERIMENTEN

De NOS, PTT en Philips hebben vorige
week een contract getekend voor
gemeenschappelijke experimenten met een
nieuw TV-systeem van betere kwaliteit.
U hoorde daar al over in onze vorige
uitzending. Het is echter belangrijk
genoeg om de volledige gegevens
nogmaals in deze vorm door te geven.
Bij de experimenten zal gebruik worden
gemaakt van de communicatie satelliet
Eutelsat I-F1, voorheen bekend onder de
naam ECS-F1. De drie partners willen de
mogelijkheid bestuderen van een
kwalitatief beter omroepsysteem van
studio tot en met de ontvangst thuis.

STANDAARD

De experimenten gebeuren op basis van
een nieuwe TV-standaard, de Multiplexed
Analogue Components (MAC), die
ingrijpende verbetering van beeld en
geluid stapsgewijs toelaat. Het
contract betekent een formele
voortzetting van het vrijblijvende
overleg dat de afgelopend jaren tussen
de drie partners over dit onderwerp
heeft plaatsgehad. Dit omdat men al
enkele jaren vindt dat de mogelijkheden
van een beter omroepsysteem, gebaseerd
op deze nieuwe methode voor het coderen
van TV-signalen, nodig is. De Europese
elektronica bedrijven,
omroeporganisaties en PTT's hebben zich
daarbij uitgesprokene ten gunste van de
MAC-standaard.

SATELLIETEN

De Franse omroepsateliet TDF-1 en de
Duitse TV-Sat, die volgens plan
binnenkort gelanceerd zullen worden,
gaan hun programma's in MAC uitzenden.
Philips is hierin bijzonder
gerinteresseerd omdat met dit systeem
in de toekomst high-definition-TV kan
worden gerealiseerd. De NOS voorziet
bij een ontwikkeling naar een beter
beeld- en geluidskwaliteit ingrijpende
veranderingen bij de produktie en
uitzending van programma's, terwijl de
PTT geinteresseerd is omdat zij deze
signalen moet kunnen transporteren in
haar verbindingsnetwerk, waarvan ook de
zender in eerder genoemde Eutelsat I-F1
deel uitmaakt.

ROL PHILIPS

Philips die een leidende rol speelt in
het ontwikkelen van een universele
standaard, wil graag alle mogelijkheden
in de praktijk toetsen. De
omroepsatellieten die binnenkort in
gebruik worden genomen bieden hiervoor
echter geen goede mogelijkheid. Niet
alleen zal het daarbij gebruikte
MAC-signaal nog niet de volledige scala
van mogelijkheden omvatten maar
bovendien is het systeem voor reguliere
omroep-uitzendingen internationaal
vastgelegd. Op het Eutelsat I-F1
kanaal, dat de NOS bij PTT gehuurd
heeft voor Europa-TV, mag - buiten de
uitzendtijden van Europa-TV, wel
geexperimenteerd worden.

PARTNERSHIP

De drie partners zullen elk een
specifieke taak in het project hebben.
Philips stelt de speciale encoder- en
decoder-apparatuur voor MAC ter
beschikking. De NOS zal zorgen dat de
juiste signalen op het juiste moment
aan PTT worden aangeboden, die er op
zijn beurt voor zal zorgen dat deze
signalen door de satelliet worden
uitgezonden. Tijdens deze experimentele
periode zullen ook de mogelijkheden
worden onderzocht om het MAC-systeem te
laten groeien naar High Definition TV.
Daarnaast zullen door de drie partners
uitgebreide meetprogramma's worden
uitgewisseld. De samenwerking zal
voorlopig een jaar duren, maar het nu
gesloten contract gaat uit van de
bedoeling van partijen om, na evaluatie
van de resultaten, de samenwerking
voort te zetten op basis van een nieuw
af te sluiten kontrakt. Afgesproken is
voorts dat geen onderlinge
kostenverrekening zal plaatsvinden.

ACHTERGRONDEN

De huidige NTSC- (1953), PAL- (1963) en
SECAM- (1967) standaarden zijn al
enkele decennia in gebruik en vormen de
basis voor de huidige TV-wereld. Die
afspraken zijn indertijd optimaal
afgestemd op transmissie eigenschappen
van de VHF- en UHF-kanalen die toen de
omroep ter beschikking stonden. De
keuze in Europa voor 625 beeldlijnen en
25 beelden per seconde was een
compromis tussen de eisen die men aan
de beeldkwaliteit kon stellen en de
toenmalige technische en economische
mogelijkheden. Dat had bijvoorbeeld tot
gevolg dat het kleurenbeeld niet
optimaal was door allerlei hinderlijke
neven-effecten.

VERNIEUWINGEN

Inmiddels heeft de TV-wereld grote
veranderingen ondergaan. Er hebben zich
nieuwe signaalbronnen en
transmissiemiddelen aangediend zoals
video-recorders, beeldplaten en
beeldweergave via kabel en satelliet,
die extra signaalbewerking nodig
maakten. Televisie is van een regionale
of nationale activiteit uitgegroeid tot
een werldwijd netwerk. Internationale
uitwisseling van programma's of
co-produkties zijn gewoon geworden. Een
opgenomen signaal in een deel van de
wereld dient gemakkelijk getoond te
kunnen worden in een ander deel. Grote
beeldschermformaten stimuleren voorts
de behoefte aan verbetering van
beeldkwaliteit, uiteindelijk
overeenkomend met die van 35 mm-film.
Het probleem is echter dat de
beschikbare kanalen en standaards
ongeschikt zijn om de daarmee gepaard
gaande grote hoeveelheden
video-informatie te kunnen verwerken.
Volgende week meer over dit onderwerp.

FREKWENTIE HANDBOOK

In een van de vorige afleveringen
kwamen we op de proppen met het
Maritime Radio Handbook, geschreven
door Michiel Schaay. Het kost f 48.- en
telt 180 pagina's die vrijwel
uitsluitend over scheepvaart
communicatie gaan. Het betreft het
eerste deel van een nieuwe editie.
Overigens maakt Michiel Schaay aan de
lopende band frekwentieboeken steeds
over andere onderwerpen. Wie een
overzicht wil hebben kan schrijven om
inlichtingen bij postbus 139, 3940 AC
in Doorn. Hij heeft ook een overzicht
van wat in het buitenland op dat gebied
verschenen is en kan de boeken van de
bekende Jurg Klingenfuss leveren.

VOICE KILLER

Het apparaat dat u misschien ook in
onze uitzending hebt gehoord en dat de
solist in de opname 'kilt' heet Voice
Killer. Wij hebben er proeven mee
gedaan en die in de uitzending laten
horen. Het apparaatje kost f 199.- en
komt van Worlwide Import-Export,
postbus 204 in 3880 AE Putten. Een en
ander zit in een klein doosje met
slechts een knop en twee (stereo) in-
en uitgangen. Voor de liefhebber.

RUSSEN IN RUIMTE

Sensationeel en actueel nieuws uit
Rusland. Nieuws dat ons via Hamsat en
PA0DLO bereikt. Vandaag zijn de beide
kosmonauten begonnen met de terugvlucht
naar ruimtstation MIR. Gisteren troffen
ze de laatste voorbereidingen voor de
vlucht in hun SOYUZ T-15 van SALYUT 7
terug naar het nieuwe ruimte-station
MIR. Deze beide kosmonauten hebben in
het voorjaar al enkele maanden in MIR
gewerkt om dit nieuwe station te
installeren en te testen. Dinsdag
werden vele wetenschappelijke
experimenten en allerlei apparatuur en
instrumenten overgebracht van SALYUT 7
naar SOYUZ T-15. Na het loskoppelen van
SALYUT 7 zal de SOYUZ in een iets
lagere baan worden gebracht zodat hij
het station MIR, dat een voorsprong
heeft van ongeveer 4 minuten, zal
inhalen na zo'n 24 uur, waarna de
koppeling met MIR kan worden uitgevoerd
op donderdag 26 juni.

WAARNEMINGEN

De banen van MIR en SALYUT 7 liggen
momenteel weer gunstig voor visuele
waarnemingen van deze objekten. Beide
stations bevinden zich nu tijdelijk
kontinu in het zonlicht. Tijdens de
nachtelijke uren zijn ze goed te zien
wanneer zij over Nederland passeren van
west naar oost. In de nacht van
woensdag op donderdag moet ook SOYUZ
T-15 te zien zijn tussen MIR en SALYUT
7 tijdens zijn vlucht van het ene naar
het andere ruimtestation. Het onbemande
ruimtevrachtschip PROGRESS 26, dat
eerder een grote hoeveelheid materialen
en apparatuur naar MIR transporteerde,
is op maandag 23 juni losgekoppeld van
MIR en daarna afgeremd zodat het op 24
juni in de atmosfeer verbrandde. De
baanveranderingen van de kombinatie
MIR/PROGRESS zijn in de afgelopen
maanden steeds uitgevoerd met behulp
van de raketmotor van PROGRESS 26,
zodat de brandstof van MIR niet
behoefde te worden aangesproken. Later
zullen een viertal wetenschappelijke
KOSMOS-modulen aan MIR worden
gekoppeld. Elke module zal speciaal
ingericht zijn voor de experimenten die
in deze module moeten worden
uitgevoerd. De eerste lancering van
zo'n KOSMOS-module naar MIR moet begin
1987 plaatsvinden.

SLOTEN EN SLEUTELS

Tot en met 23 november wordt in het
Technisch Tentoonstellingscentrum TTC
van de TH-Delft, Kanaalweg 4 (10-17,
zondag 13-17 uur) de expositie Sloten
en Sleutels gehouden. Deze
tentoonstelling is afkomstig van het
Nationaal Technisch Museum in Praag en
bevat een groot aantal waardevolle
objecten op het gebied van het smids-
en slotenmakersambacht uit de rijke
collecties van dit museum en een aantal
andere uit Tsjechoslowakije. In het
museum Prinsenhof, ook in Delft is ook
een interessante sloten tentoonstelling
te zien onder de titel Open Slot. Deze
expositie houdt zich voornamelijk bezig
met de ontwikkeling van het slot in
Nederland.

HOLOGRAFIE

Overigens is er in het TTC in Delft een
permanente tentoonstelling op het
gebied van Holografie. In de holografie
houdt men zich bezig met het maken van
drie-dimensionele afbeeldingen van
objecten. Vaak lijken de beelden zo
echt dat men overtuigd is door een
venster naar een daarachter reeel
voorwerp te kijken. Onlangs zijn er een
paar nieuwe hologrammen bijgeplaatst.
Er worden er nu een 30-tal geexposeerd.
Ook legt men het pricipe van holografie
op de tentoonstelling met voorbeelden
uit. De toegang tot het TTC in Delft in
gratis.

MEDELINGEN

We verzoeken u zo spoedig mogelijk de
feiten die in de landelijke computer
agenda moeten worden opgenomen toe te
sturen. Graag willen we een zo compleet
mogelijke agenda uitzenden voordat
Hobbyscoop (in elk geval op de
woensdagen) na de 16e juli een maand
uit de ether is. Het gaat natuurlijk
niet om mededelingen over avonden die
regelmatig op dezelfde dag worden
gehouden, maar wel over bijeenkomsten
die op het laatste moment worden
georganiseerd of moeten worden
ingelast. Ook nieuwe activiteiten zijn
welkom. Voor de vergaderingen die
maanden van tevoren al vastliggen
verwijzen we u b.v. naar de gele
pagina's van HCC-nieuwsbrief.
