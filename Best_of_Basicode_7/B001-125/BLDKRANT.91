91, zon 20 sep '87

COMMUNICATIE NIEUWS

Het communicatie nieuws, dat u meestal op de
woensdag krijgt voorgeschoteld, ditmaal op de
zondag in verband met het uitvallen (voetbal)
van de uitzending 16e.

Tien Europese landen hebben in principe
besloten om in 1990 in de middengolf
radiotelefonieband een digitaal selectief
oproepsysteem in te voeren. Hiermee wordt
vooruit gelopen op de wereldwijde invoering
van het Global Distress and Safety System
(GMDSS) in de negentiger jaren.
Het GMDSS, een ontwikkeling van de
Internationale Maritime Organization (IMO)
van de Verenigde Naties heeft tot doel de
veiligheid van de zeescheepvaart en de
opvarenden te verbeteren. Met het DSC-systeem
(Digital Selective Calling) zijn de schepen
die varen op de Noordzee, een groot deel van
de Oostzee, de Bothnische Golf en de wateren
rond Noorwegen en Ierland voortdurend direkt
oproepbaar door instanties aan de wal.
Omgekeerd kunnen schepen via het systeem
automatisch kuststations oproepen.
In geval van nood wordt in de automatische
oproep naast de roepnaam van het schip
ook de positie en de aard van het ongeval
meegezonden. De schepen moeten uiteraard
wel zijn uitgerust met de benodigde
apparatuur om aan het DSC-systeem te kunnen
deelnemen. De tien landen die het systeem
gaan invoeren zijn: Engeland, Frankrijk,
Belgie, Ierland, West-Duitsland, Denemarken,
Noorwegen, Zweden, Finland en Nederland.

MIDDENGOLF

Voor het DSC-systeem is in de middengolf
radiotelefonieband de frequentie 2187,5 kHz
gereserveerd. Primaire doelstelling van het
DSC-systeem is het verbeteren van het nood-,
spoed- en veiligheidsverkeer voor de
scheepvaart. Een groot aantal van de
kuststations die met het DSC-systeem gaan
werken gaat het ook gebruiken voor toepassingen
in het openbare radioverkeer. Enkele
deelnemende landen hebben te kennen gegeven
het systeem ook in de VHF-band (marifonie)
toepasbaar te maken. Belangrijk voordeel
hierbij is dat schepen die zijn uitgerust met
het digitale oproepsysteem automatisch -
dus zonder tussenkomst van een telefoniste op
een kuststation - een telefoongesprek tot
stand kunnen brengen met een abonnee aan de
wal. Onderzocht wordt of deze toepassing ook
in de middengolf telefonie mogelijk is.

Hoewel in de IMO nog geen definitieve
besluiten genomen zijn, wordt naar verwachting
het Global Maritime Distress and Safety
System gefaseerd in gebruik genomen, te
beginnen in 1991 en eindigend in 1997.
In het GMDSS is een belangrijke rol
weggelegd voor communicatie via satellieten
van het IMMARSAT satelliet systeem en van
het COSPAS/SARSAT systeem.

OSCAR 12

PA0DLO seint ons het amateur radionieuws door:
De gebruikers van mode JA van OSCAR 12 zullen
bekend zijn met de vrij grote Doppler
verschuiving op alle signalen. Bij het gebruik
van de mode B relaisstations van OSCAR 7 en
OSCAR 10 had men de gewoonte ontwikkeld om de
optredende Doppler-verschuiving te corrigeren
door de frekwentie van de zender op 70 cm aan
te passen en de afstemming van de 2 m-ontvanger
ongewijzigd te laten.
Bij gebruik van mode JA echter blijkt het
systeem van afstemmen van de uplink zender niet
goed te funktioneren: de frekwentie waarop de
verbinding via mode JA wordt gemaakt drift
geleidelijk door de doorlaatband, waarbij
andere verbindingen worden gestoord. In de
praktijk blijkt een veel betere methode het
afstemmen van de 70 cm downlink ontvanger om
de Doppler verschuiving te corrigeren, terwijl
de uplink zendfrekwentie hetzelfde wordt
gehouden. De voor de verbinding te gebruiken
frekwentie zal dan veel minder driften en
onderlinge storingen kunnen gemakkelijk worden
voorkomen. In het algemeen kan men stellen dat
het korrigeren van Doppler-verschuiving moet
plaatsvinden op de hoogste frekwentie die wordt
gebruikt bij het maken van een verbinding via
een satelliet relaisstation.
Het gebruiksschema van OSCAR 12 wordt
hoofdzakelijk bepaald door de toestand van de
batterij in de satelliet en de van de
zonnepanelen beschikbare energie voor het
opladen van de batterij. Het in- en uitschakelen
van de relaisstaions van OSCAR 12 door de
Japanse commando stations vindt plaats tijdens
hoge passages over Tokyo. In de perioden dat
mode JD in bedrijf is moet men er rekening mee
houden dat het systeem dan steeds afwisselend
twee uur ingeschakeld en twee uur uitgeschakeld
is. Volgens de JARL moet mode JA van OSCAR 12
in bedrijf zijn van 0745 UTC op 19 sep tot 0150
UTC op 21.
Op 22 sep wordt tussen 0054 en 0300 UTC
speciale telemetrie-programmatuur in de
boordcomputer geladen, die het mogelijk moet
maken elke twee seconden telemetrie uit te
zenden in plaats van elke minuut. In deze
periode is de mailbox niet beschikbaar maar zal
mode JD wel funktioneren als digipeater. Mode
JD moet weer als mailbox in bedrijf zijn van
0501 UTC op 22 sep tot 0407 UTC op 23, van
0515 UTC op 24 sep tot 0421 UTC op 25 en van
0327 UTC op 26 sep tot 0435 UTC op 27.
Vervolgens is mode JA weer ingeschakeld van
0246 UTC op 29 sep tot 0354 UTC op 30, van
0300 UTC op 1 okt tot 0408 UTC op 2 en van
0314 UTC op 3 okt tot 0126 UTC op 5. In alle
tussenliggende perioden is de satelliet geheel
uitgeschakeld om de batterij de gelegenheid te
geven op te laden. Als de toestand van het
energie systeem in de satelliet dat noodzakelijk
maakt kan het gebruiksschema op elk willekeurig
moment worden gewijzigd. In de praktijk blijkt
het geplande schema echter vrij goed
aangehouden te kunnen worden.

RUIMTEVAART JUBILEUM

Binnenkort is het 30 jaar geleden dat de
allereerste satelliet werd gelanceerd, waarmee
het ruimtevaart tijdperk werd ingeleid. Die
eerste satelliet, Spoetnik 1, werd gelanceerd
in Rusland om 0600 Moskouse tijd op 4 oktober
1957. Iets meer dan vier jaar later werd de
eerste amateursatelliet, OSCAR 1, al gelanceerd.
In AMSAT-kringen denkt men er over de 30e
verjaardag van de ruimtevaart te vieren met
speciale aktiviteiten, onder andere via RS10/11
en OSCAR 12. Een en ander moet nog worden
uitgewerkt en zal zo spoedig mogelijk bekend
worden gemaakt.

BALLONVLUCHTEN MET RADIO

Op 15 augustus heeft een groep radio amateurs
rond WB8ELK om 1727 UTC een onbemande ballon
opgelaten vanuit Findlay, Ohio, USA. Aan de
ballon waren onder andere bakenzenders voor 2 m
en voor 70 cm bevestigd. De signalen van deze
bakenzenders werden goed ontvangen door vele
amateurs in 9 staten. Toen de ballon was
aangekomen op een hoogte van 80.000 voet
vielen de bakenzenders uit om onbekende redenen.
De ballon klom verder naar een hoogte van
boven 120.000 voet toen het visueel kontakt
werd verloren. Het is niet bekend waar de
ballon en alle daaraan bevestigde apparatuur
uiteindelijk terecht zijn gekomen maar men
vermoedt dat het niet veel verder dan enkele
tientallen kilometers van Findlay af zal zijn.
(80.000 voet is 27 km hoog en daar is het erg
koud -60 ofzo. Onze ballonzender is ook wel eens
zo hoog geweest en er moeten speciale
maatregelen worden getroffen om de batterijen
tegen die kou te beschermen, anders houdt de
zender op met piepen. RED)

BEMANDE BALLON MET TV

In Nederland is een bemande ballonvlucht
gepland met een ATV-zender aan boord. Ter
gelegenheid van een Lustrum van de Universiteit
van Nijmegen wil men op zondagmiddag 27 sep
een ballonvlucht van zo'n 3 uur uitvoeren
vanuit Nijmegen, waarbij PA0SON direkte
ATV-beelden zal uitzenden op 70 cm vanuit de
mand. De uitzendingen zijn primair bedoeld voor
een grondstation in de Universiteit van Nijmegen.
Op 2 m zal men contact houden met de ballon op
144,535 MHz met FM. De te gebruiken call is
nog niet bekend maar zou PA6SON kunnen worden.

Ook in Engeland worden voorbereidingen
getroffen voor een bemande ballonvlucht met
amateur-radio apparatuur aan boord. De
Technische Commissie van AMSAT-UK is bezig met
de bouw van alle apparatuur, waaronder een
lineair relaisstation, dat tijdens de vlucht
gebruikt zal worden. Op deze wijze hoopt men
de nodige ervaring te kunnen opdoen bij het
bouwen van dergelijke apparatuur in projekt
verband, zodat men later eventueel ook een
goede bijdrage kan leveren aan de bouw van
een toekomstige amateursatelliet.

TENTOONSTELLING

Tot en met 10 december 1987 zal in het
Technisch Tentoonstellingscentrum TCC
in Delft een tentoonstelling te zien zijn
over de verandering in de inrichting en
vormgeving van de keuken als gevolg van de
maatschappelijke ontwikkelingen en de daaraan
parallel lopende technische mogelijkheden.
Deze tentoonstelling getiteld 'Ontwikkelingen
in de keuken', werd samengesteld door het
Unilever Research Laboratorium te Vlaardingen
in nauwe samenwerking met verschillende grote
en kleine bedrijven, instellingen zoals
musea, universiteiten, opleidingen en
researchcentra. Behalve aan keukens wordt
ook nog aandacht geschonken aan de ontwikkeling
van het keukengerei, aan opleidingen in
de huishoudkunde en aan verandering van
eetgewoonten door buitenlandse invloeden.

VAN SPIEREN NAAR MOTOR

Tot en met 16 november 1987 is in hetzelfde
TTC een boeiende Tsjechoslowaakse expositie
te zien met als titel 'Van spierkracht
naar motormacht'. Deze door het Nationaal
MUseum te Praag vervaardigde expositie bevat
vele historische waardevolle objecten,
prachtige modellen, originele printen en
tekeningen of reprodukties daarvan met
verklarende teksten. Aandacht wordt besteed
aan windenergie, Waterkracht, de
stoommachine en vervolgens de motor.

HOLOGRAFIE

Tot slot is er in het TTC de permanente
tentoonstelling holografie te zien.
In de holografie houdt men zich onder meer
bezig met het maken van drie-dimensionale
beelden van objecten. Vaak lijken
de beelden zo echt, dat men overtuigd is
door een venster naar een daarachter
geplaatst reeel voorwerp te kijken.
Sommige hologrammen geven zelfs een beeld
dat gedeeltelijk voor een hologram is gelegen.
