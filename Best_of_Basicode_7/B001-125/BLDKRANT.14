14, woe 02 april 1986

PTT-TELECOM IN SCHIJNWERPER

Te beginnen bij deze aflevering hoort u
een driedelige special over
telecommunicatie van PTT. Aan het woord
is directeur G. van Velzen van
commerciele zaken van Telecom.
Onderwerpen die in de twee eerste
afleveringen aan de orde komen:
verbetering telefoonnet, de
autotelefoon en de semafoon van de
nieuwste serie. Verder: de
monopolie-situatie van PTT,
bedrijfstelefonie en de prijzen van
telefoons en PTT-diensten. In de
laatste special komt ook de 900 MHz aan
de orde: het eigen toestel (New York)
dat door Hobbyscoop heel slecht getest
werd en wat er met die 900 MHz band in
de toekomst gebeuren moet.

VRAGEN VAN LUISTERAARS

Luisteraars kunnen de heer Van Velzen
ook - al dan niet - netelige vragen
stellen over het PTT-beleid en
PTT-zaken wat betreft Telecom, de meest
interessante poot dit overheidsbedrijf
voor Hobbyscoop. Schijf uw vraag op en
stuur hem naar onze postbus. Wij leggen
hem aan de Telecom-directeur voor, of
bellen u op, zodat u de vraag zelf kunt
stellen.

BLIK OP ONEINDIG

Vorige week heeft Jos van Dijk voor ons
het boek van Govert Schilling besproken
dat als titel heeft: 'Blik op
oneindig'. Het gaat over allerhande
sterrekundige verschijnselen en
wetenswaardigheden en geeft antwoord op
een heleboel voor de hand liggende
vragen. Govert Schilling is
hoofdredakteur van het maandblad Zenit
en bovendien voorlichter in Amsterdam
bij het Planetarium. Hij weet dus wat
voor zaken veel worden gevraagd. Het
boek geeft dus op vragen antwoord over
planeten, sterren, zwarte gaten,
kometen, radiosterrekunde en UFO's. Ook
Halley's planeet wordt niet vergeten en
er is een hoofdstuk over astrologie met
als conclusie dat dat er niets mee te
maken heeft. Jos van Dijk vindt het een
prettig leesbaar boek met een prima
adreslijst en zelf te bouwen kaart.
Kosten: f 24.50. Uitgegeven bij Romen
in Weesp.

NIEUWE STICKER

Eindelijk is hij er dan: de nieuwe
sticker met de juiste uitzendtijden en
zenders van ons programma. Het werd
tijd! U kunt hem aanvragen via postbus
1200, 1200 BE in Hilversum. Doe
simpelweg een aan u zelf geadresseerde
(met postzegel erop!) enveloppe in een
brief en schrijf even in de
linkerbovenhoek: Sticker. Per omgaande
ontvangt u dan de nieuwste versie thuis
aangepast aan het nieuwe zendschema.

WIST POST CASSETTES EN SCHIJVEN?

Een moeilijke zaak: wordt tijdens het
transport van post de inhoud van
cassettes of schijven gewist? Volgens
PTT niet, want pakjes en dikke
enveloppen gaan niet door de
sorteermachines. In de vorige
uitzending kon u een reportage van
WillemJan Hagens horen over het
distributie- en sorteercentrum van de
PTT in Rotterdam. Het is een modern
centrum waar moderne machines staan.
Maar pakjes (ook de cassettepost van
PTT zelf) gaan daar dus echt niet door,
zoals bleek. Toch krijgen wij
regelmatig klachten over dit soort
aangelegenheden van diverse mensen die
er ervaring mee hebben. Men schreef ons
de suggestie dat de zware
electromotoren van de posttreinen met
hun veld ongelukkig geplaatste
postzakken zouden beinvloeden. Het is
een suggestie die we kregen van drie
briefschrijvers. Wij zijn benieuwd naar
andere mogelijkheden. Ook van mensen
binnen het postgebeuren.

JAPANSE AMATEUR SATELLIET

Hamsat bericht ons vanuit Eindhoven: De
eerste Japanse amateursatelliet JAS 1
is gebouwd door NEC
(satellietbehuizing, voedingen, enz.)
en JAMSAT (relaisstations, telemetrie-
en telekommandosystemen, boordcomputer
en grond- stations), met medewerking
van JARL en NASDA (National Space
Development Agency). JAS 1 stelt de
NASDA in staat voor het eerst een
lancering uit te voeren met meer dan
een satelliet en biedt de amateurwereld
een nieuwe mogelijkheid voor het
gebruik van zowel een analoog als een
digitaal relaisstation in een
amateur-satelliet. Het analoge mode JA
relaisstation heeft de uplink-
frekwenties tussen 145,900 en 146,000
MHz en de downlink- frekwenties tussen
435,800 en 435,900 MHz. 

RELAISSTATION

Dit inverterende relaisstation heeft
een uitgangsvermogen van 1 W PEP.
Telemetriebaken zendt CW of PSK op
435,795 MHz met 100 mW vermogen. Het
digitale mode JD relaisstaion verwacht
Manchester gekodeerde FM-signalen op de
volgende uplinkfrekwenties: 145,850,
145,870, 145,890 en 145,910 MHz. De
PSK-downlinksignalen worden op 435,910
MHz uitgezonden met 1 W. Het toegepaste
protocol is daarbij AX.25 Level 2
Version 2, en de transmissiesnelheid is
1200 bits per sekonde voor zowel uplink
als downlink. Voor gebruik van beide
relaisstations zullen grondstations een
uplinkvermogen nodig hebben van 100 W
EIRP. De 2 m-ontvangst-antenne van JAS
1 is een 1/4 golflengte monopool met
een gain van -4 dBi. De mode JA
zendantenne is een scheefstaande
turnstile met linksom cirkulaire
polarisatie en een gain van 3 dBi. De
mode JD zendantenne is van hetzelfde
type maar rechtsom cirkulair
gepolariseerd.

RUSSISCH RUIMTESTATION

Op 19 maart is PROGRESS 25 rond 1000
UTC gelanceerd vanaf Baykonoer. Dit 7
ton zware onbemande ruimtevrachtschip
bracht een lading van meer dan 2 ton
naar het nieuwe ruimtestation MIR. De
automatische koppeling met MIR vond
plaats op 21 maart. De kosmonauten
Kizim en Solovjov zijn bezig de lading
aan boord te brengen van het
ruimtestation MIR. De lading bestaat
onder andere uit lucht, water,
brandstof, eten, drinken,
gereedschappen en allerlei
wetenschappelijke instrumenten en
apparatuur. Alle apparatuur wordt in
MIR geinstalleerd en getest. Er is nu
voldoende lucht en voedsel aan boord
van MIR voor een bemande vlucht van
twee maanden. Er wordt normale lucht
gebruikt in het ruimtestation met een
temperatuur van 24 graden Celsius.
Behalve een aparte kajuit voor ieder
bemanningslid is er een kantine met
keuken, een ontspanningsruimte, een
sportruimte, een werkplaats met een
werktafel voor zes kosmonauten en een
zeer modern ingerichte cockpit. Zeven
boordcomputers besturen alle systemen
aan boord en verwerken telemetrie- en
telekommandosignalen.

EERSTE PROEF MET MIR

Op 29 maart werd een eerste proef
genomen met het relayeren van
radiosignalen tussen MIR en
grondstations via een kommunikatie-
satelliet. Voortaan moeten digitale
data en telefoniesignalen worden
gerelayeerd via deze satelliet, zodat
ook kommunikatie mogelijk is met het
vluchtleidingscentrum in delen van de
omlopen waarin MIR niet binnen het
direkte bereik is van Russische grond-
stations. Dit systeem werkt dus
hetzelfde als de Amerikaanse TDRS die
radiosignalen tussen een Space Shuttle
en grondstations relayeert.

MIR en SALYUT 7

Als MIR en SALYUT 7 in hun huidige baan
blijven zal SALYUT 7 midden april weer
worden ingehaald door MIR. Het is nog
niet duidelijk of er dan
baanveranderingen en zelfs een
koppeling verwacht mogen worden. KOSMOS
1686 is nog steeds met SALYUT 7
gekoppeld. Later zullen allerlei
modules met MIR worden gekoppeld die
bijna net zo groot zullen zijn als het
ruimtestation zelf. Deze modules
bevatten dan gespecialiseerde
laboratoria voor verscheidene
toepassingen. In Rusland wordt wel
gepraat over toekomstige
amateuraktiviteiten van kosmonauten
vanuit MIR maar er bestaan nog geen
konkrete plannen. Volgens de laatste
berichten zijn er nog problemen bij het
voltooien van ISKRA 4, zodat deze
amateursatelliet nu nog niet gereed is
voor een lancering vanuit MIR.
Misschien houdt dit verband met de
uitbreidingen die men nog in ISKRA 4
wil inbouwen, zoals een mode J
relaisstation. WEERSATELLIETEN De
lancering van de nieuwe weersatelliet
NOAA G is nu uitgesteld naar 1 juni.
Tot zover de diverse gegevens van de
actieve Eindhovense Hamsat-groep. Als u
deze gegevens op prijs stelt - of juist
niet - laat het ons dan weten.

KRAAKBAAR OF ONKREUKBAAR

Tijdens de beurs Europe Software in
Utrecht organiseert de Nederlandse
Ingenieursverenig. NIRIA een symposium
onder de titel: Computer: kraakbaar of
onkreukbaar. Het onderwerp wordt door
verschillende bekende sprekers
behandeld 's middags 10 april in de
Julianahal van de Utrechtse Jaarbeurs.
Mogelijk zijn er voor belangstellenden
nog kaarten te verkrijgen bij NIRIA via
postbus 84220, 2508 AE in Den Haag of
telefonisch via 070-522141.

MEDIA MANIFESTATIE

Op dezelfde dag krijgt minister Deetman
van onderwijs ook een interactieve
beeldplaat, de Didadisc aangeboden. Dat
gebeurt ter ere van de jaarlijkse Media
Manifestatie van de Ned. Ver. voor
Wetenschappelijke Film en Televisie.
Van 8 tot en met 11 april vindt
trouwens ook daar de beurs
Avenement/Mediavisie plaats. Onderwijs,
voorlichting en trainingsinstituten
komen zich daar orienteren.

PROGRAMMAFOUTJE

Naar aanleiding van het op 12 december
uitgezonden Basicode-programma
'Woordraden' van Sjef Ravenstein kregen
we een aantal klachten van mensen die
het program niet op hun machine konden
runnen. Dat zijn de computers waarbij
de stringruimte moet worden
geinitialiseerd. Nu we op de redactie
sinds kort ook een Philips MSX computer
hebben kunnen we dat verder nagaan. Er
blijkt een fout in regel 1000 te
zitten. Daar worden variabelen een
waarde toegekend, terwijl even later
subroutine 20 wordt aangeroepen.
Oplossing: verwijder uit regel 1000
'Z=0' (laat N=466 staan, want die is
bij de bepaling van A nog nodig). Voeg
regel 1050 toe:1050 Z=0:N=466 Daarna
werkt het programma meestal wel.
Sommige computers, die het
GET-statement niet kennen zullen
struikelen over regel 4480. Vervang GET
Q$: door GOSUB 210:Q$=IN$: (de rest van
de regel blijft hetzelfde ..) Succes.

ARMSTRAD/SCHNEIDER

Op zaterdag 5 april houdt de
Amstrad/Schneider Gebruikersgroep in de
technische school de Bron in Utrecht
van 11-17 uur een grote gebruikers dag.
Er zijn demonstraties, lezingen over
RS232, CP/M software, 3'' diskettes en
zo meer. Contact over de dag loopt via
secretaris E. Pereira, De
Beerenbrouckstr. 31, 2631 AS Delft.
