16, woe 16 april 1986

PTT-TELECOM IN SCHIJNWERPER

Vandaag de derde van drie speciale
afleveringen over de dienst
telecommunicatie van PTT. Aan het woord
is directeur G. van Velzen van
commerciele zaken Telecom. Onderwerpen
die in de twee eerste afleveringen aan
de orde waren: huistelefonie en de
prijs van een telefoontoestel. In de
laatste special komt ook de 900 MHz aan
de orde: het eigen toestel van PTT (New
York) dat door Hobbyscoop heel slecht
getest werd en wat er met die 900 MHz
band in de toekomst gebeuren moet.

AMSAT-OSCAR 10:

De Hamsat werkgroep van PA0p3O en
PA0JJT heeft weer een heleboel nieuws
uit Rusland waar geen mens normaal
gesproken achter komt: Kommandostations
zijn nu bezig de stand van OSCAR 10 ten
opzichte van de zon, en dus ook ten
opzichte van de aarde, te wijzigen.
Daartoe worden de magnetorquer-spoelen
elke omloop geaktiveerd zodra de
satelliet bij het laagste punt van de
baan komt, namelijk tussen de mean
anomaly phasen 224 en 32. Momenteel
wordt de stand geleidelijk gewijzigd
naar 185 graden lengtegraad en -26
graden breedtegraad. Later in april
moet de stand worden: 180 graden
lengtegraad en -10 graden breedtegraad.
Binnenkort komt de satelliet dus
tijdelijk weer in de nominale stand ten
opzichte van de aarde. Een en ander
betekent dat het gebruiksschema van de
satelliet nu enkele malen moet worden
gewijzigd. Vanaf begin april is het als
volgt:

GEBRUIKERSSCHEMA OSCAR 10

Mode B is ingeschakeld van mean anomaly
phase 55 tot en met 119, mode L van
phase 120 tot en met 136, mode B weer
van phase 137 t/M 199 beide relais zijn
uitgeschakeld van phase 200 tot en met
224, mode B is weer in bedrijf van
phase 225 tot en met 240, en beide
relais zijn weer uit van phase 241 via
het perigeum tot en met 54. OSCAR 10
komt nog steeds tijdens elke omloop
enige tijd in de schaduw van de aarde.
Eind april bereikt deze tijd een
minimum van ongeveer 11 minuten per
omloop, kort na de perigeum-passage.
Daarna loopt de schaduwtijd geleidelijk
weer op.

RUSSISCHE RUIMTEVAART

Rond 25 maart is het nieuwe Russische
MIR ruimtestation in een iets hogere
baan gebracht. MIR bevindt zich nu in
een baan die net iets hoger is dan die
van SALYUT 7. Klaarblijkelijk  wil men
ervoor zorgen dat de baanvlakken van
MIR en SALYUT 7 zo goed samen blijven
vallen Daarom mag nog steeds worden
aangenomen dat er over enige tijd toch
een ontmoeting en eventueel ook een
koppeling gepland is. Als de beide
ruimte-stations nu in hun huidige baan
blijven wordt MIR rond 20 april
ingehaald door de iets lager vliegende
kombinatie SALYUT 7

KOSMOS 1686.

Zodra de werkzaamheden met de vracht
van PROGRESS-25 zijn beeindigd zal dit
ruimteschip worden losgekoppeld van
MIR, waarna het zal afdalen en
verbranden in de atmosfeer. Het is nog
niet duidelijk wanneer de volgende
bemanning naar MIR zal gaan. In de
periode van 12 tot 19 april zijn er
enkele geschikte lanceervensters voor
een SOYUZ. Mocht hiervan geen gebruik
gemaakt worden dan moet men wachten tot
de volgende geschikte periode in mei.
Inmiddels worden naast Russische
kosmonauten ook Fransen en Syriers
opgeleid voor latere vluchten in MIR.
Deze zomer moet de eerste van twee
Syrische kosmonauten enige tijd gaan
werken in MIR.

WERK AAN BOORD

De huidige bemanning van MIR, Kizim en
Solovjov, houdt zich naast het
installeren en testen van apparatuur
ook af en toe bezig met aktiviteiten
zoals aardobservaties. Tijdens een deel
van de omlopen worden radio-,
televisie- en datasignalen gerelayeerd
via de geostationaire
kommunikatiesatelliet Lutsch. Daarnaast
worden ook aardse relaisstations o.a.
op schepen gebruikt. Voor de
kommunikatie worden verscheidene
VHF-frekwenties benut, vooral tussen
142 en 144 MHz, in FM. MIR beschikt ook
over een manipulator-arm die primair
bedoeld is om ruimtevaartuigen te
verplaatsen tussen de verschillende
koppelpoorten van het ruimtestation.
Automatische koppelingen met nieuwe
vaartuigen kunnen namelijk alleen
worden uitgevoerd via de twee primaire
koppelpoorten aan de uiteinden van het
station.

KOPPELINGEN

Bij het uitvoeren van koppelingen aan
een van de vier sekundaire
koppelpoorten aan de zijkanten van het
station zouden gemakkelijk botsingen
met de zonnepanelen kunnen
plaatsvinden. Daarom wordt de
manipulator-arm gebruikt om gekoppelde
ruimtevaartuigen te verplaatsen naar
een van de sekundaire poorten.
Vermoedelijk kan de arm echter ook
gebruikt worden bij allerlei
werkzaamheden aan satellieten, zoals
dat bij de Amerikaanse Space Shuttle
wordt gedaan. 

AMATEUR-SATELLIET

In de nieuwe Russische amateursatelliet
ISKRA 4 worden nu nog een aantal
wijzigingen aangebracht. Zo zullen
onder andere de meeste uplink- en
downlinkfrekwenties van de
relaisstations worden veranderd. Wel is
nu vrijwel zeker dat ISKRA 4 zowel een
mode A relaistation (2 m naar 10 m) als
een mode J relaisstation (2 m naar 70
cm) zal bevatten. Het kan echter nog
wel enkele maanden duren voordat ISKRA
4 gereed is voor een lancering vanuit
het ruimtestation MIR.

RUSSISCH JUBILEUM

Op 12 april werd vooral in Rusland veel
aandacht besteed aan het 25-jarig
jubileum van de bemande ruimtevaart.
Men herdacht de eerste bemande
ruimtevlucht, die op 12 april 1961 werd
uitgevoerd door Joeri Gagarin, UA1LO.
Sindsdien hebben 200 ruimtevaarders uit
vele landen ruimtevluchten gemaakt. Dit
jaar wordt ook het 25-jarig bestaan van
de amateur-ruimtevaart R 1 gevierd. Op
12 december is het namelijk 25 jaar
geleden dat de eerste amateur-satelliet
OSCAR 1 werd gelanceerd.

NIEUWE STICKER

Eindelijk is hij er dan: de nieuwe
sticker met de juiste uitzendtijden en
zenders van ons programma. Het werd
tijd! U kunt hem aanvragen via postbus
1200, 1200 BE in Hilversum. Doe
simpelweg een aan u zelf geadresseerde
(met postzegel erop!) enveloppe in een
brief en schrijf even in de
linkerbovenhoek: Sticker. Per omgaande
ontvangt u dan de nieuwste versie
thuis, aangepast aan het nieuwe
zendschema.

WIST POST CASSETTES EN SCHIJVEN?

Een moeilijke zaak: wordt tijdens het
transport van post de inhoud van
cassettes of schijven gewist? Volgens
PTT niet, want pakjes en dikke
enveloppen gaan niet door de
sorteermachines. In een vorige
uitzending kon u een reportage van
WillemJan Hagens horen over het
distributie- en sorteercentrum van de
PTT in Rotterdam. Het is een modern
centrum waar moderne machines staan.
Maar pakjes (ook de cassettepost van
PTT zelf) gaan daar dus echt niet door,
zoals bleek. Toch krijgen wij
regelmatig klachten over dit soort
aangelegenheden van diverse mensen die
er ervaring mee hebben. Men schreef ons
de suggestie dat de zware
electromotoren van de posttreinen met
hun veld ongelukkig geplaatste
postzakken zouden beinvloeden. Het is
een suggestie die we kregen van drie
briefschrijvers. Wij zijn benieuwd naar
andere mogelijkheden. Ook van mensen
binnen het postgebeuren. Verder dat
mogelijk apparatuur voor het opsporen
van bommen of iets dergelijks problemen
veroorzaakt met de bandjes. Wij komen
er op terug in de volgende aflevering.

RADARSTORING

Op de amateurfrekwentie 1296.770 MHz en
een deel daaromheen is een radarstation
verschenen dat in Herwijnen staat. Dat
veroorzaakt veel storing op de 23
cm-band meldt DX-Expres van de VERON.
Het radarstation is na lang zoeken naar
een toepasbare frekwentie hier terecht
gekomen. Omdat 23 cm geen exclusieve
amateurband is kan hiertegen weinig
ondernomen worden. Er wordt wel overleg
gepleegd met PTT. Een troost is - zegt
DX-Expres - dat er een krachtige
bakenzender bij is gekomen, prima voor
het afregelen van 23 cm ontvangers....
Het station in Herwijnen is de primaire
radar voor Schiphol en ook voor de
militaire verkeersleiding.

De lancering van de nieuwe
weersatelliet NOAA G is uitgesteld naar
1 juni.

BIJZONDERE ONTVANGER

Icom heeft een ontvanger aangekondigd
die een bereik heeft van 25 MHz-2000
MHz. Het apparaat heeft ook een
afstandbediening, geheugens, FM (breed
en smal) SSB en AM. Er zijn
verschillende bandbreedtes, ook de
mogelijkheid tot scanning middels een
microprocessor-sturing. Het apparaat
heet IC-R7000 en werkt met twee-, drie-
en zelfs viervoudige conversie. Zodra
het apparaat  in Nederland is hoort u
meer van ons erover, maar dat kan wel
eens pas in het najaar zijn.

OPLOSSING VOOR MSX-2

Het luxe MSX-vertaalprogramma van Peter
Zevenhoven en de CUC-club in Leiden
werkt niet op MSX-2 computer. We worden
daar erg veel over gebeld en krijgen er
eveneens veel post over. Punt is dat in
het programma gebruik wordt gemaakt van
specifieke eigenschappen van de MSX-1
machine die in de 2e versie niet terug
te vinden zijn. Volgende week echter de
oplossing: een aangepast programma van
Martin Reijnders levert wel het
gewenste resultaat op in samenwerking
met MSX-2!

PROGRAMMA PROBLEEM

In het op 9 april uitgezonden
Basicode-programma 'Niveau-becijfering'
zit een klein foutje, dat voor de
meeste computers niet storend is, maar
de machines, die stringruimte moeten
reserveren (o.a. de MSX-groep), zullen
moeite hebben met de waarde die aan 'A'
in regel 1000 is toegekend. Vervang in
regel 1000 A=1 door: A=500, dan zullen
er geen problemen met de stringruimte
meer zijn.

AMIGA-PRIJS

In een van de bladen werd de Amiga van
Commodore al geadverteerd voor f 4950.-
excl. Dat is f 5890.50 inclusief.
Commodore zei bij de introductie dat
het geheel zo'n f 7000.- zou kosten.
Mogelijk is dit zonder monitor en
dergelijke. Wie meldt ons dit even, ook
of er al voldoende machines leverbaar
zijn?
