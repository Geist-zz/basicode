27, don 17 juli 1986

GEEN BASICODE 3

Hobbyscoop gaat Basicode 3 niet
ondersteunen. De vertaalprogramma's van
Basicode versie 3 zullen niet worden
uitgezonden. Ze zijn nu alleen via de
boekhandel te krijgen. NOS-Basicode
(versie 2) zal daarentegen nog in
lengte van jaren uitgezonden worden, in
elk geval zolang de luisteraars ons van
Basicode programma's blijven voorzien.
Deze bedroevende ontwikkeling is het
resultaat van een breuk tussen
NOS-Hobbyscoop en de stichting
Basicode, die zich inspant voor het
verder uitbouwen van de standaard.
Hobbyscoop eindredakteur Hans G.
Janssen is - als laatste
vertegenwoordiger van de omroep - uit
de stichting gestapt. Spijtig, want
Hobbyscoop heeft aan de wieg gestaan
van zowel Basicode als van de
stichting.

HISTORIE

In 1978 werd in Hilversum historie
geschreven toen in Hobbyscoop voor het
eerst een proef werd genomen met het
overzenden van computer software. In
1979 ging Hobbyscoop ook als eerste
over tot het uitzenden van software op
een regelmatige basis. Dat gebeurde
door vier toen populaire merken naar de
studio te slepen, aan te sluiten, en de
geluiden van de cassettepoort in de
ether te slingeren. Een relatief
geringe groep van luisteraars werd zo
van week tot week bediend, maar het
bleef modderen. De eer komt Klaas
Robers toe dat hij op het idee kwam om
een standaard te ontwikkelen, die in
nauwe samenwerking met Hobbyscoop en
vele, vele hobbyisten gestalte kreeg:
Basicode 1, later duidelijk verbeterd
als versie 2, zoals wij die nu al jaren
gebruiken.

HOBBY-POLITIEK

Die standaard is een begrip geworden
door het niet aflatende werk van het
NOS-programma en vooral ook door alle
programmatuur via de ether gratis aan
computerliefhebbers ter beschikking
kwam. Vele mensen stopten achter de
schermen geweldig veel vrije tijd in de
ontwikkeling en grote groepen
profiteerden daar gratis van. Die
hobby-politiek heeft zijn vruchten
afgeworpen. In de kortste keren kende
men het pricipe van Basicode. Honderden
mensen zonden programma's in, waar
anderen (bijv. in het onderwijs) hun
voordeel mee deden. Alle zogeheten
vertaalprogramma's kwamen ook gratis
ter beschikking. Kwam er kritiek en
werden er wijzigingen voorgesteld in
vertaalprogramma's, dan werd de
vernieuwde versie ook opnieuw
uitgezonden.

NON-PROFIT PROJECT

Uiteindelijk zag het NOS-Basicodeboek
het licht, omdat je nu eenmaal niet
eindeloos kan doorgaan met herhalen van
een vertaalprogramma. Het eerste boek
(met cassette) werd mede door HCC
gefinancierd. Het ging om een
non-profit project: alles moest zo
goedkoop mogelijk onder het bereik van
de liefhebber worden gebracht. Die
opzet lukte wonderwel. Nieuwe boeken en
cassettes konden zonder HCC worden
gefinancierd. Intussen was het besef
gegroeid dat er nog verbeteringen op
Basicode mogelijk waren. Een kersverse
stichting wierp zich op dat probleem
met hulp van NOS en Wereldomroep. Er
kwamen echter personele problemen en
tevens auteursrechterlijke voetangels
en klemmen omdat Basicode dankzij
Hobbyscoop marktwaarde had gekregen.
Als gevolg daarvan ontstond tenslotte
de breuk met de NOS. Hobbyscoop blijft
van mening dat men programmatuur in de
eerste plaats - zeker als het om een
standaard gaat - moet weggeven: lees
uitzenden. Leden van de stichting geven
de voorkeur aan een commerciele uitgave
via de boekhandel. Om die reden kan en
wil Hobbyscoop er geen aandacht meer
aan schenken. Een hobbystandaard moet
je niet 'uitbaten'.

VOOR- EN NADELEN

De nieuwe versie drie grote voordelen.
Geluid, grafische mogelijkheden en een
standaardwijze voor het wegschrijven
van data op cassette. Nadelen zijn er
ook: bij een zo groot vertaalprogramma
blijft er weinig vrije geheugenruimte
over. In sommmige computers zal deze
Beeldkrant misschien niet meer passen.
Er staat een aantal foutjes in het boek
en een aantal programma's werkt niet
geheel correct. En er is geen opvang.
De boekhandel ziet u aankomen met uw
computer problemen. Bij de NOS hebben
mensen soms met veel geduld geprobeerd
de moeilijkheden te ondervangen. Fouten
in programma's kunnen wekelijks bij ons
worden gesignaleerd. Een
vertaalprogramma kan opnieuw en
verbeterd worden uitgezonden. Ook die
up-dates zijn niet mogelijk via het
commerciele kanaal. Dan is het er
voorlopig maar voor tien computers en
programmeren is nog weer een stuk
ingewikkelder geworden. Terwijl
sommigen al moeite genoeg hebben met
het protocol van versie 2. Voorlopig
wachten we maar rustig af.

BASICODE 5 HOERA!

We hebben ruim 300 brieven,
briefkaarten en berichten gehad over de
ontvangst van Basicode op de middengolf
en we zijn opgetogen. We kunnen gerust
zeggen dat Radio-1 (747 kHz) ook, maar
vooral Radio-5 nu openligt voor veel
software. Een overgrote meerderheid van
luisteraars, zo'n 270, kan de
programma's nu zonder meer inlezen. Een
stuk of vijf bakken er niets van, en
zo'n twintig luisteraars hebben een of
ander probleem. Veel van die problemen
zijn terug te leiden tot gebrekkige
ontvangst, slechte cassetterecorders,
storing of iets dergelijks. Het gaat er
dan om te experimenteren totdat het
goed gaat. Het moet kunnen: wat
bijvoorbeeld te denken van een
luisteraar die wel de Beeldkrant
foutloos kan laden en niet het
programma dat daarna volgt. Ook het
omgekeerde komt voor. Dat betekent dus
dat het wel kan en dat het erom gaat de
juiste instelling voor de ontvangst te
vinden totdat alle load-errors
verdwijnen.

MIDDENGOLF-PROEVEN

Het bevestigt het resultaat van eerder
genomen proeven, vorig jaar, voordat de
Optimod kwam. In de zender zaten hoogaf
filters (verplicht omdat een MG-zender
een 9 kHz breed mag zijn) die reeds bij
2,8 kHz zeer scherp de hoge tonen
afsneden. De nieuwe, bredere filters
laten het hoog ongemoeid tot circa 4,2
kHz en beginnen dan pas - en niet zo
scherp - af te snijden. Er wordt dus
een bredere band doorgelaten. Bovendien
geeft de veel minder steile filtering
minder faseverschuiving. Dat
verschijnsel is fataal voor het
Basicode-signaal. De bredere filters
gaven vorig jaar al een belangrijke
stijging te zien van het percentage
bruikbare programma's. Uit de brieven
bleek naar schatting het percentage
luisteraars dat de programma's kon
inladen van 60 naar 80 te stijgen. Een
voorlopige analyse van brieven en
berichten geeft een verheugend hoog
percentage geslaagde opnamen aan: 90.
De vraag is echter of iedereen alweer
luistert naar Radio 5!

OPTIMOD

De gezamenlijke omroepen vonden de
ontvangst van de middengolf - zeker
toen in oktober R 5 geheel werd
losgekoppeld - sterk te wensen
overlaten. Er moest wat gebeuren. Toen
kwam de Optimodder. De apparatuur werd
geleidelijk op alle zenders ingezet en
bevorderde de luidheid en
verstaanbaarheid. Proeven van ons
programma brachten echter direct aan
het licht dat er geen bit of byte meer
doorkwam. Geen wonder. De Optimod doet
twee dingen. Allerlei filters zorgen
voor een opgepept hoog. Dat ligt vooral
in het gebied tussen 2 en 4 kHz en dus
moesten er ook wel bredere filters
komen. Dan houdt het apparaat de
luidheid van het signaal constant door
in de pieken de energie in tijd uit te
smeren: geen enkele nuldoorgang staat
dus nog op zijn plaats. Omdat
Hobbyscoop maar een programma is op
honderd andere gesproken woord
uitzendingen, ging de Optimod aan en zo
snel mogelijk: dus bij de zender. We
hebben echt hemel en aarde bewogen om
dat gewijzigd te krijgen en het is
eindelijk gelukt.

JUBILEUM-SOF

Vorige week zonden we de 25e Beeldkrant
uit. Laat uitgerekend daarin nu een
fout zitten. Niet schrijven of bellen
mensen. Het ligt niet aan uw toestel of
aan de middengolf: er is sprake van een
computer-storinkje bij ons. Zowel in de
woensdag- als donderdagkrant zaten
enige storende apestaartjes o.a. op
regel 1050. Dat kunt u heel goed zelf
even in orde maken en velen hebben dat
waarschijnlijk al gedaan, anders had de
telefoon helemaal roodgloeiend gestaan.
U vergelijkt de listing van een andere
(deze) Beeldkrant met die van vorige
week. De regels rond 1050 past u even
met de hand aan en de Beeldkrant laat
zich weer prima afdrukken op scherm of
printer.

LUISTERAARS SCHRIJVEN

'Woensdag op FM vlekkeloze ontvangst!'
Uit Schaersberg schrijft J.Vossen dat
hij op 3 juli 'na veel gepriegel' met
volume en/of toonregeling de Beeldkrant
heeft ingeladen. Resultaat leesbaar met
slechts 3 verminkte regels. Na
eindeloos 'ge-emmer' tenslotte de
Leesmoeder geladen met slechts 18 min
of meer verminkte regels. Na handmatige
correctie het programma lopend
gekregen. Hij luistert in Limburg naar
891 kHz Hulsberg en zegt dat de
atmosferische storings duiveltjes de
bitjes blijven verpesten. Ondanks de
waardering voor Hobbyscoop is zijn
conslusie: stop heilloze pogingen via
de middengolf. Maar misschien moet dhr.
Vossen wat aan zijn antenne of
ontvanger doen, want: D. Weemaes Hulst
Z.Vl schrijft: proficiat, alles
vlekkeloos ontvangen ondanks
onweerstoringen. Gebruik draagbare
radio-cassetterecorder en MSX.

NIET EENS LISTING

Harry Eyck uit Neer maakt er ook niets
van met de C-64: altijd extra gevoelig
omdat je daarbij nu eenmaal altijd twee
recorders moet gebruiken voor opnemen
en weergeven. Hij schrijft dat hij wel
een listing zou willen sturen, maar dat
de printer de onzin niet slikt.
Hulsberg geprobeerd?  Rini Kikkert -
trouwe fan - schrijft uit Leiden dat
hij de uitzendingen op Radio 1 en 5
probleemloos inleest op diverse soorten
computers. Hij merkt op dat door de
afwezigheid van Basicode op de MG de
belangstelling is teruggelopen. Klopt
met onze waarneming. Wij hopen dat de
duidelijke kwaliteitsverbetering over
het geheel weer veel goed zal doen.
Wanneer de MSX-proef komt? Volgende
week dus.

GEEN PROBLEMEN

'Na al dat gesoebad over wel/niet
uitschakelen van de Optimod heb ik de
programma's foutloos ontvangen via
radio/cassetterecorder', schrijft T.
Zwartjes uit Wychen.'Ik hoop dat er
weer meer programma's komen en dat de
Beeldkrant niet te veel in herhaling
valt'. U wordt op uw wenken bediend.
Jan Bredenbeek Hilversum schrijft
laconiek: Ik had nooit problemen met de
middengolf, dus waarom nu wel? Vijf
kantjes met meetrapporten van Piet van
Prooijen uit Nieuw Lekkerland. Hij
heeft heel goed naar de Optimod
geluisterd en weet precies wanneer die
eruit gaat. Neemt alles dubbel op;
bekijkt de signalen op de scoop en
herinnert eraan dat je op FM er goed
aan doet de radio op mono te zetten.

STOKOUDE ONTVANGER

Hans Schouten uit Den Haag stuurt een
vlekkeloze listing. 'Dit is op 1008 kHz
ontvangen op een stokoude Grundig
ontvanger' schrijft hij. 'Geen
problemen dus!' Inderdaad hebben die
stokoude ontvangers vaak een beter
AM-ontvangstdeel dan veel nieuwe
Japaneesjes met keramische filters. Jos
v.d. Donk Helmond gebruikt ook een
ouwetje: 14 jaar oude draagbare
Philips: 2 leesfouten. Th. Weverling
Haarlem zegt dat hij voor zijn MSX wel
wat problemen had, hoewel hij in het
verleden er ook altijd goed in slaagde.
Gek is dat hij het programma wel direct
in kon lezen met het eenvoudiger
programma van M. Reijnders. En
tenslotte Marc Timmer uit Alkmaar die
aangeeft dat je op een Sony MSX-2 met
wat truukjes ook het oude Basicode
programma kunt gebruiken. Wij komen
daar op terug. En verder heeft hij ook
geen problemen. Integendeel in de extra
64 K plaatst hij ook nog eens Tasword.

BOEKRECENSIES MSX

MSX Truuks en Tips 3 werd geschreven
door Hans Knoppers en Marcel Le Belle,
Het is uitgegeven door Stark-Texel de
prijs: f 24.90 Dit boek helpt de MSX
gebruiker nog meer uit zijn computer te
halen. Er zijn nuttige routines
opgenomen voor toepassing zowel in
Basic programma's als in
ML-programma's. Er wordt gegoocheld met
tekst, de diskette kan worden getest,
de karakterset kan worden gedraaid,
dubbele letters kunnen worden geprint,
enz. Ook komen speciale effekten aan de
orde en wordt er aandacht besteed aan
sprites. Allerlei Peek's en Poke's
worden besproken. MSX grafische
kunstwerkjes worden op het scherm
getoverd. Tenslotte is een korte
inleiding tot het programmeren in
machinetaal opgenomen, waarin ook wordt
besproken hoe men onder Basic het
geheugen tot twee maal 24 Kb kan
vergroten. Tevens komen List en
Gebruikers beveiligingen aan de orde.
Een boek om steeds weer te raadplegen.

TOEPASSINGEN

MSX 2 Toepassings Handboek, A.C.J.
Groeneveld, uitg.: Stark-Texel, 142
pagina's. Prijs fl 29.75 Dit boek, dat
ook voor MSX 1 bezitters van belang is,
bevat tal van utilities voor het
onderhoud van bestanden, het maken van
allerlei soorten grafieken, het
ontwerpen van sprites, het programmeren
van geluid, schijfmanipulaties, een
overzicht van de gebruikte variabelen
op scherm of printer, het maken van
fraaie listings, het aanbrengen van
globale veranderingen door het hele
programma heen, het comprimeren van
programma's, enz. enz. Voor de serieuze
MSX-computeraar een nuttig naslagwerk.

MSX LEERBOEK DOS

Het gaat om deel 3 van het DOS
leerboek. Het werd geschreven door
Wessel Akkermans en Piet den Heijer,
uitg. ook Stark-Texel. Prijs f 24.50.
Het derde deel uit de leergang
MSX-Basic behandelt het MSX-DOS
operating systeem, maar daarbij ook het
manipuleren met gegevens en bestanden
in Basic. Ook worden de verschillen en
de overeenkomsten tussen Disk-Basic en
MSX-DOS behandeld. Een aantal
uitgewerkte programma's, waaronder een
tekstverwerker, completeert het geheel.
Voorts bevat het boek een
trefwoordenlijst, ook van deel 1 en
deel 2 van deze serie leerboeken. Zeer
aan te bevelen, zeker voor degenen die
met een schijveneenheid werken.

ZENDERS ZWAKKER

Het middengolf zendstation in de
Flevopolder zal in september gedurende
3-4 weken buiten bedrijf zijn voor het
uitvoeren van onderhouds- en inspectie
werkzaamheden aan de antennemasten. De
programma's van Radio 1 en 5 worden in
die periode op de normale frekwenties
uitgezonden door het oude zendstation
te Lopik. Hiervoor worden de
reserve-zenders gebruikt en de zender
die nu Radio 3 op de middengolf
uitzendt. Omdat de zenders in Lopik
minder vermogen hebben dan die in
Flevopolder zullen Radio 1 en 5
slechter te ontvangen zijn. Door het
parallel uitzenden van de programma van
1 en 5 via het nieuwe middengolfstation
in Hulsberg ondervinden de luisteraars
in Zuid-Limburg geen hinder van de
zenderwisseling. GEEN RADIO 3 Wel zal
als gevolg van de zenderwisseling vanaf
eind juli op de MG ook het programma
van Radio 3 tijdelijk met een kleiner
vermogen worden uitgezonden. Op de FM
verandert uiteraard niets. De
antennemasten en tuidraden van de
Nederlandse omroepstations worden eens
in de zes jaar geschilderd en aan een
nauwgezette inspectie onderworpen. Voor
het middengolf zendstation in de
Flevopolder, dat sinds april 1980 in
bedrijf is, is het de eerste keer dat
deze werkzaamheden plaatsvinden.
