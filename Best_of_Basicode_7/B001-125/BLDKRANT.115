115, zon 27 dec '87

ZAKBOEKJES TWEEMAAL

Voor het eerst is er keuze uit twee
zakagenda's voor elektronica. In grote
trekken komen de jaarboekjes lichting
1988 met elkaar overeen, ook wat formaat
betreft. Echter het bekende Muiderkring
boekje (kosten f 12,50) voor komend jaar
geeft weliswaar veel schakelingen en gegevens,
maar het heeft een uiterst beperkt agenda
gedeelte. De 1988-versie van het jaarboekje
van Elektuur (f 15.-) daarentegen is heel
goed als agenda te gebruiken en staat
eveneens vol elektronisch informatie. Aan u
de keus: maar u moet wel snel zijn als u een
van de agenda's nog voor het nieuwe jaar in
huis wilt hebben

PTT DOEKT OUDE TELEFOON OP

Het standaard-telefoontoestel T65 wordt per 1
januari 1988 vervangen door een nieuw modern
toestel, de T88. Een ieder die met ingang van
het nieuwe jaar bij PTT Telecommunicatie een
huurovereenkomst voor een telefoon aangaat,
krijgt automatisch het nieuwe toestel. De
maandvergoeding voor de T88 is 3,50. Dit
bedrag is inclusief een service-vergoeding.
Eventuele reparaties aan het toestel voert
PTT Telecommunicatie kosteloos uit in de PTT
Primafoon-winkel of bij de abonnees thuis.
Voor de T88 wordt geen vergoeding-in-eens
gerekend. De T88 is de goedkoopste telefoon
van PTT.

GARANTIE IN '88?

Telefoonabonnees die na 1-1-'88 nog een
T65 hebben, blijven hiervoor het geldende
maandbedrag f 1,80 betalen. Zolang onderdelen
voor de T65 voorradig zijn, zal PTT het toestel
in voorkomende gevallen repareren. Lukt dat
niet meer dan heeft de abonnee de keus uit het
huren van de T88 of het kopen van een ander
toestel uit het PTT-assortiment. Na 1 januari
'88 kunnen telefoonabonnees ook zelf besluiten
de T65 in te ruilen voor de T88 of over te gaan
tot de koop van een PTT-telefoontoestel. De
T88 is vanaf heden beschikbaar.

MODERNE TECHNIEKEN

In de T88 zijn moderne technieken verwerkt. Het
toestel is onder meer tweetalig. Dit houdt in
dat het toestel werkt op alle openbare
telefooncentrales in Nederland. Het toestel
is hiertoe op eenvoudige wijze door de abonnee
zelf om te schakelen. (pulsen en tonen. Andere
telefoontoestellen - soms niet legaal - hadden
dat al eerder - red). Met de T88 kan de abonnee
in de nabije toekomst ook gebruik maken van
nieuwe diensten zoals teleshopping. (kan
met elk toon-kies toestel). De T88 heeft een
moderne vormgeving en royale driehoekige toetsen
met een groot bedieningsgemak. Het toestel is
niet voorzien van extra faciliteiten als
nummergeheugen en nummerherhaling.

23 JAAR IN TROUWE DIENST

PTT Telecommunicatie neemt de T65 min of meer
noodgedwongen uit de roulatie. Vanwege de
verouderde techniek van het toestel staat de
produktie ervan op losse schroeven. Eerder al
besloten de leveranciers geen onderdelen meer
te maken voor de T65. In de loop van 1988
verwacht PTT Telecommunicatie daarom geen
reparaties meer aan het toestel te kunnen
uitvoeren. De koolmicrofoon van de T65 is
bovendien kwalitatief achterhaald. In de
steeds moderner wordende infrastructuur staat
dit in toenemende mate een goede werking van
het toestel in de weg. De T65 is in de ruim
23 jaar van zijn bestaan een betrouwbaar en
solide telefoontoestel gebleken en heeft de
Nederlandse telefoonabonnee zeer goede
diensten bewezen. Nu zijn er nog ruim 4
miljoen T65-toestellen in gebruik.

ELEKTRONISCHE BERICHTENDIENST

Met ingang van heden maakt heden maakt onze
redaktie voor het samenstellen van de
Beeldkrant ook gebruik van de elektronische
berichtendienst van de VNU Business
Publications. Via Memocom, PTT's elektronisch
netwerk (een soort Fido) krijgen alle
abonnees die dat willen dagelijks een
korte samenvatting van media nieuws. Daarbij
zijn interessante zaken voor de technisch
geinteresseerden. We laten u vast kennis
maken met een aantal onderwerpen uit
'Telecom-daily'.
Wie meer wil weten over deze elektronische
krant kan contact zoeken met Business
Publications, postbus 4194, 1106 CC Amsterdam
Memocom, het elektronische netwerk en
berichtendienst van PTT kan men
benaderen via postbus 30.000, 2500 GA in
Den Haag. Telecom Daily meldt uit Zeeland:
De provinciale VVV in Zeeland begint dit
jaar met een eigen Vdeotex-systeem. De
huidige logies informatiedienst, die in het
hoogseizoen zo'n 600 pagina's op Viditel
inneemt, wordt uitgebreid tot 5000 pagina's.

ECS-4 SATELLIET IN DIENST

De op 16 september met Ariane gelanceerde ECS
4 satelliet is door Esa (European Space Agency)
definitief overgedragen aan Eutelsat en kan nu
in principe gebruikt worden. Directeur generaal
van Eutelsat Andrea Caruso verklaart bijzonder
tevreden te zijn met de hoge kwaliteit van de
nieuwe satelliet. Acht van de transponders gaan
gebruikt worden voor de doorgifte van nationale
en internationale tv-programma's. Bovendien
verzorgt de satelliet de Deense telecommunicatie.
In totaal heeft Eutelsat nu drie satellieten in
de ruimte met een totale capaciteit van 27
kanalen. (Telecom Daily).

CD-VIDEO OOK UITGESTELD IN DUITSLAND

Philips heeft in West-Duitsland bekend gemaakt
dat de officiele introductie van CD-Video wordt
uitgesteld. CD-Video werd met enorm publiciteits
geweld op de Internationale Funkaustellung in
Berlijn aan de wereld voorgesteld en men
kondigde aan dat er vanaf november
gedemonstreerd en mondjesmaat geleverd zou
worden. Een soortgelijke verklaring tekende
Hobbyscoop op: in oktober demonstreren bij de
dealers. Ook dat is niet gebeurd.

SCHULDVRAAG

Philips geeft de schuld aan de Britse makers
(Philips en Dupont Optical PDO) van de plaatjes,
die nog slechts elf titels kunnen leveren en
die er voor het einde van het jaar slechts
26 uit kunnen brengen. Philips wil op het
ogenblik van introductie tenminste 300 titels
in de drie formaten ter beschikking hebben. De
grootste strop schijnt voor Pioneer te zijn, die
in Europa de dealers wel van werkende spelers
heeft voorzien. De consument zal voorlopig nog
wel een afwachtende houding innemen, zeker met
het uitstel als achtergrond. Een woordvoerder
van Philips Nederland gaf toe dat het geen zin
heeft om met een speler te komen, zonder dat er
voldoende software is. Wij komen op deze zaak
terug in een van de eerste uitzendingen van
1988. Ook het het uitstel van de introductie
van de D.A.T.-machine uit Japan komt aan bod.
In Amerika zal D.A.T. er misschien toch komen
nu het omstreden Japanse audio produkt via een
licentie overeenkomst doordringt. Dit is gevolg
van een contract tussen Sony en Ford!
(Telecom Daily/Hobbyscoop)

COMPLEX TELEFOONSYSTEEM VOOR BANK

PTT Telecommunicatie gaat een arbitrage
telefoonsysteem leveren en installeren voor
de Treasury-afdeling van de AMRO-bank. Het
nieuwe 'T-arbi-systeem' moet in februari 1988
operationeel zijn. Op het systeem worden 115
beeldschermen en 304 telefoonlijnen aangesloten.
Toekomstige gebruikers van het systeem zijn de
valuta-, geld- en effecten afdelingen van de
bank.
In Nederland was AMRO een van de eerste
gebruikers van een T-arbi-systeem. Het systeem
dat nu bij deze bank ge#nstalleerd wordt is het
grootste dat PTT tot dusver heeft geleverd. De
installatie wordt ondergebracht in het gebouw
in het nieuwe hoofdkantoor van de AMRO-bank in
Amsterdam-Zuidoost.
Arbitrage-systemen zijn opgezet voor handelaren
in de financiele wereld. Iedere aangeslotene
heeft de mogelijkheid om via werkstations
rechtstreeks een groot aantal verschillende
communicatie lijnen te bedienen. Die bediening
gebeurt met 'aanraak' beeldschermen. Hetzelfde
beeldscherm is tegelijkertijd te gebruiken
voor de presentatie van allerlei informatie
(lokale database, host koppelingen en telexnet
koppeling). Dit integratie-aspect is tevens de
achtergrond van de type naam:
T(elegration)-arbi.

BOOKLIST WERELDOMROEP IS UIT

Media Network van Radio Nederland Wereldomroep
publiceerde de tiende versie van de 'Booklist'
dezer dagen. Het is een samenvatting van alle
belangrijke boeken (in het Engels) op het
gebied van internationale korte golf, gidsen
voor luisteraars, antenne handboeken, lijsten
van frequenties van omroep- en utility
stations en dergelijke. Elk boek staat
aangegeven met prijs, uitgever en een korte
inhoudsopgave. De brochure 'Booklist 10.0'
kan aangevraagd worden bij de Engelse
afdeling van de Wereldomroep, postbus 222,
1200 JG in Hilversum. Het is de moeite waard!
Vermeld in de linker bovenhoek van de
briefkaart svp 'Hobbyscoop'.

HANDBOEK VOOR SCANNERS

Alweer de achtste druk van een van de beste
handboeken op het gebied van scanners is uit.
Het wordt uitgegeven door Klove Electronics
en samengesteld door Hans Maas in Boxtel. Er
is een uitgebreid verhaal in opgenomen over
de Algemene Verkeersdienst in Driebergen.
Ook zendamateurs (op 70 cm) komen aan bod.
Het hoofdstuk over gemeentelijke- en semi-
overheids bedrijven is vergroot met een
overzicht van het in gebruik genomen nieuwe
landelijke net van de Provinciale
Elektriciteits bedrijven. Verder staat in het
boek een begrijpelijke toelichting op het
landelijke auto telefoonnet-2. Het boek
ligt bij de meeste elektronica handelaren
op de balie en is van jaar tot jaar
omvangrijker geworden. Er staan veel kaartjes
in met overzichten. De uitgave kost f 14,75.
