61, woe 11 mrt '87

RUSSISCHE RUIMTEVAART

Door gebrek aan mankracht bij Hobbyscoop
heeft u een aantal Beeldkranten moeten
missen. Veel actuele informatie is daardoor
verloren gegaan, onder ander de
voortreffelijke verslagen inzake de Sovjet
ruimtevaart van Nico Janssen. Onderstaande
samenvatting, met actuele aanvullingen
moet een en ander weer goed maken:

Nadat de nieuwe bemanning van MIR, de 42-jarige
Yuri Romanjenko, die nu zijn derde vlucht maakt,
en de 35-jarige Alexander Lavejkin, die zijn
eerste vlucht maakt, het ruimtestation
'gedekonserveerd' hadden, zijn ze alle
materialen en apparatuur uit het PROGRESS
ruimte vrachtschip aan boord van MIR gaan
brengen. Ze hebben onder andere allerlei
medische apparatuur in MIR geinstalleerd en
getest.

Elke zaterdag hebben de kosmonauten een vrije
dag. Vooral Alexander Lavejkin blijkt die vrije
dag hard nodig te hebben. Hij had aanvankelijk
nogal wat problemen met het werken in
gewichtloze toestand.

MIR is overigens rond 20 februari weer in een
iets hogere baan gebracht. PROGRESS 27 is
vervolgens op 23 februari losgekoppeld van MIR
en kort daarna naar beneden gehaald. Hij
zal daarbij grotendeels in de dampkring zijn
verbrand, en een gedeelte is waarschijnlijk
in de Grote Oceaan terecht gekomen.

Zoals bekend krijgen de kosmonauten in MIR
in juli bezoek van een Syrische en een
Russische kosmonaut. Tussen april en juni 1988
zullen een Bulgaarse en een Russische kosmonaut
naar MIR gaan en later volgt een gekombineerde
Frans-Russische bemanning. MIR is te horen.
De communicatie frekwentie is 143,625 MHz.

KOSMOS LANCERING MISLUKT

De KOSMOS die al op 30 januari was gelanceerd,
(dus niet op 1 februari), blijkt een heel ander
soort objekt te zijn geweest dan aanvankelijk
werd aangenomen. Het was dus nog niet het
astrofysisch laboratorium aan MIR gekoppeld
wordt. Deze KOSMOS was een grote satelliet die
naar een geostationaire baan moest worden
gelanceerd. De eerste tussenbaan, een
cirkelvormige lage baan met een inclinatie van
51,5 graden, leek veel op de baan van MIR maar
had daar toch niets mee te maken. De lancering
mislukte echter: de raketmotor aan de satelliet
die ervoor moest zorgen dat de satelliet naar
de veel hogere geostationaire baan ging
funktioneerde niet, zodat de satelliet na een
dag of wat in de dampkring verbrandde. Dit was
een extra pijnlijke zaak voor de Russen, omdat
dit type lanceringen juist door de Sovjetunie
op de internationale lanceermarkt wordt
aangeboden voor de lanceringen van grote
geostationaire satellieten.

Het is nog niet duidelijk wanneer de
wetenschappelijke KOSMOS module met het
astrofysisch laboratorium nu wel gelanceerd zal
worden, maar insiders verwachten dat dat op
korte termijn zal geschieden.

WEERSATELLIET

Op 5 januari is de nieuwe Russische
weersatelliet METEOR 2-15 gelanceerd vanaf
Plesetsk. Zijn internationale aanduiding is
1987-001A en zijn catalogusnummer is 17290.
Het was de allereerste lancering in 1987. Hij
is terechtgekomen in eenzelfde baan als zijn
voorgangers en zendt ook APT-beelden in de
137 MHz-band. (APT= Automatic Picture
Transmission).

SOVJET AMATEUR PROEVEN

Ruimte-kommunikatie tegen passieve objekten:
enkele Russische amateurs zijn bezig met
experimenten waarbij zij radiosignalen
reflekteren tegen MIR en SALYUT 7. Er wordt
onder andere onderzocht of de reflekties
worden veroorzaakt door de objekten zelf,
of door het spoor van geioniseerde deeltjes
achter het objekt.

Leonid, UA3CR, heeft opnieuw bevestigd dat de
lancering van RS9 en/of RS10 op het programma
staat voor eind maart of begin april. Verder
is nu bekend gemaakt dat alle relaisstations
in RS9 en RS10 niet-inverterend zijn. Dat wil
dus zeggen dat upper-sideband signalen in de
uplink ook als upper-sideband signalen
verschijnen in de downlink.

AMSAT-OSCAR 10

In maart en april mag OSCAR 10 helemaal niet
gebruikt worden in verband met de zeer geringe
belichting van de zonnepanelen door de zon.
Als alles goed gaat is de satelliet weer
beschikbaar voor algemeen gebruik in de periode
van mei tot en met augustus. Eind maart bereikt
de zonnehoek zelfs 86 graden en de belichtings
graad slechts 7 procent. Daarna wordt de
situatie geleidelijk gunstiger. Eind juni is de
zonnehoek weer 0 graden en de belichting 100
procent. In 1987 blijft de satelliet elke omloop
enige tijd in de schaduw van de aarde komen.
Nu bedraagt die tijd ongeveer een half uur,
waarbij de satelliet zich bij het perigeum
bevindt. Tegen het eind van het jaar loopt
de schaduwtijd op tot meer dan anderhalf uur
per omloop. De satelliet bevindt zich
daarbij dan bij het apogeum. Als gevolg van
de wijzigende stand van de satelliet in de
ruimte verschuift ook het gedeelte van de
omloop, waarbij de antennes het best naar de
aarde zijn gericht. Nu zijn de signalen
optimaal rond mean anomaly phase 60. Eind mei
zijn de signalen optimaal rond phase 50.

UoSAT-OSCAR 11

De vernieuwde automatische stabilisatie van
OSCAR 11 werkt nu uitstekend. Er worden
regelmatig kleine veranderingen aangebracht
in het gebruiksschema. Op woensdagen is het
baken op 435,025 MHz ingeschakeld.
Op 1 maart vierde OSCAR 11 z'n 3e verjaardag.
Ondanks enkele kleine problemen mag men
stellen dat deze tweede wetenschappelijke
amateur satelliet tot nu toe een groot sukses
is geweest. Men verwacht dat er nog wel geruime
tijd verder ge-experimenteerd kan worden met
de kunstmaan.

FUJI-OSCAR 12

De digitale mode JD in OSCAR 12 werkt nog niet
als mailbox. De programmatuur voor deze mode
is nog niet voltooid. Voorlopig werkt mode JD
alleen nog maar als een real-time regeneratieve
digitale repeater. De AX-25 packetradio
digipeater funktie en de mailbox funktie worden
zo spoedig mogelijk geimplementeerd.

Op 28 februari is de alleerste verbinding over
de Atlantische Oceaan gemaakt via de mode JD
repeater door G3RUH en W3IWI. Later volgden
nog meer Europese stations. Volgens berichten
uit Japan zou mode JD nu in bedrijf moeten zijn
op dinsdagen, donderdagen en zaterdagen. De
repeater aktiviteiten worden dan afgewisseld
met PSK-telemetrie uitzendingen. In de perioden
dat mode JD niet in bedrijf is kan mode JA
ingeschakeld zijn. Ook moet men er rekening
mee houden dat de Japanse grondstations nog
bezig zijn met het laden en testen van nieuwe
programmatuur in de boordcomputer van OSCAR 12.

Het FUJI-OSCAR 12 Handbook is nu beschikbaar
bij AMSAT-UK. Nadere informatie is te krijgen
bij AMSAT-UK, London E12 5EQ, Engeland. Dit
Handbook bevat alle informatie over de
satelliet en over het gebruik van alle modes,
zoals mode JD.

AMSAT-PHASE III-C

De nieuwe Integrated Housekeeping Unit (IHU)
van Phase III-C, met de verbeterde geheugen
chips, werkt uitstekend. De voltooide
satelliet wordt op 14 maart tentoongesteld
in West Duitsland tijdens een vergadering van
AMSAT-DL. Het is nog niet duidelijk wanneer
de nieuwe Phase III-satelliet kan worden
gelanceerd. De lancering van vlucht V19 van
een ARIANE wordt spoedig verwacht. Als die
lancering een sukses wordt kunnen de volgende
lanceringen spoedig volgen. Vlucht V21, met
onder andere Phase III-C aan boord, wordt
voorlopig verwacht rond augustus.

ARSENE

Al verscheidene jaren wordt in Frankrijk
gewerkt aan de bouw van de eerste Franse
amateursatelliet: ARSENE. Dit samenwerkings
projekt tussen radioamateurs, scholen,
universiteiten en industrie verloopt helaas
nogal langzaam. Er wordt bovendien vrij weinig
over gepubliceerd, zodat buiten Frankrijk
weinig bekend is over de voortgang van het
projekt. ARSENE moet twee lineaire relais
stations bevatten, die om beurten in bedrijf
kunnen worden gesteld. De doorlaatband van
elk relaisstation is opgedeeld in segmenten
van 25 kHz. Elk segment heeft zijn eigen AVR,
zodat oversturing van een van de segmenten
door een station met teveel uplink-vermogen
geen invloed heeft op de werking van de andere
segmenten. Het mode B relais is opgedeeld in
vier segmenten en heeft de uplink frekwenties
tussen 435,050 en 435,150 MHz en de downlink
frekwenties tussen 145,850 en 145,950 MHz. Het
bijbehorende baken zendt op 145,830 MHz. Mode F
is opgedeeld in 2 segmenten en heeft de uplink
frekwenties tussen 435,050 en 435,100 MHz en
de downlink frekwenties tussen 2446,490 en
2446,540 MHz. Het mode F baken zendt op
2446,470 MHz. De 140 kg wegende satelliet kan
naar een hoge baan worden gelanceerd door een
ARIANE 3 of ARIANE 4.

LAADPROBLEMEN MSX-COMPUTERS

Dhr J Denis uit Den Helder had problemen met
zijn Philips VG-8020, maar lostte die zelf op.
Als hij het NOS-vertaalpogramma laadde meldde
de computer: 'geen 64 K RAM-versie'. 'In het
december nummer van MSX-computer Magazine
stond echter een uitstekend artikel over de
geheugen indeling van MSX-computers. Hierdoor
kwam ik erachter - aldus dhr. Denis - dat het
64 K RAM geheugen bij de VG-8020 en andere
MSX-en zich in slot 3 bevindt en niet in slot
2. Na eerst het commando POKE-1,170 te geven
en daarna het laadcommando zijn de problemen
over.' Geef het door aan uw MSX-vrienden!
