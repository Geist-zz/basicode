124, zon 31 jan '88

HERDENKING WATERSNOODRAMP

Zoals we U in de uitzending van afgelopen
woensdag uitgebreid vertelden, zijn
de Zeeuws Vlaamse radio amateurs (regio 47)
van plan om de grote watersnoodramp van
35 jaar geleden (1-2-1953) te herdenken met
een speciale activiteit. Vandaag en morgen
zal er een speciaal radio amateur station
aktief zijn vanaf de Westerschelde dijk, ten
oosten van Terneuzen. Op deze plaats brak 35
jaar geleden n.l. de dijk door.
Dit speciale station zal twee HF zenders
en een VHF zender gebruiken in de volgende
amateurbanden: 80m, 20m, 15m, 10m en 2 meter.
De bedoeling is de speciale roepnaam PA6ZWN
(Zuid West Nederland).

Voor HF zal gebruik worden gemaakt van een
meerbanden dipoolantenne op 22 meter boven
zeeniveau. Voor VHF zal de gebruikte antenne
een 10 elements horizontale richtantenne zijn
op 15 meter boven zeeniveau.

FREQUENTIES

Gewerkt zal worden op de volgende frequenties:
- 80m: 3700 kHz (35 jaar geleden werd dit
 kanaal ook gebruikt. Op deze frequentie zal
 continue activiteit zijn, zowel telefonie
 (phone) als in telegrafie (morse))
- 20m: 14.075; 14.125; 14.175 en 14.275 kHz.
- 15m: 21.075 en 21.275 kHz.
- 10m: 28.075 en 28.575 kHz.
-  2m: 144.275 MHz in SSB en 145.275 in FM.

Uiteraard zullen de frequenties zonodig iets
aangepast worden als storingen dat
noodzakelijk maken.
Een speciale QSL-kaart zal de verbindingen
schriftelijk bevestigen.

GOLFLENGTES VOOR BLINDEN

De Westduitse vereniging voor DX-ers IRF
heeft onlangs een 'radio-spoorboekje' voor
blinden uitgebracht. Het gaat om een aantal
cassettes waarop uitgebreide informatie is
gezet over frequenties en uitzendtijden van
internationale radiostations.

Op twee C-90 cassettes zijn de Duits- en
Engelstalige uitzendingen van radiostations
van over de hele wereld in chronologische
volgorde ingesproken. De Duitstalige
uitzendingen worden ook nog een keer apart
behandeld op twee C-60 cassettes, maar dan
per land.

Voor (blinde) Duitse DX-ers is de service
gratis, namelijk door de benodigde lege
cassettes als blindenzending (ook gratis) te
versturen. Of dit ook voor Nederlandse
blinden geldt, is ons niet bekend.

Het adres: Redaktion Wellenbummel, Familie
Druke, Eckermannstr.29, 2090 Winsen, BRD,
Tel. 04171-3428. (Bron: Funk; met dank aan
Bart Oosterveld)

PROEF MET AUTONAVIGATIE IN BERLIJN

In april gaat in West-Berlijn een proef van
start met een electronisch navigatie systeem
voor auto's. Het gaat om een door Siemens
ontwikkeld systeem met de naam Ali-Scout.
Bij de test worden duizend auto's uitgerust
met een boordcomputer waarop de coordinaten
van een bepaalde bestemming in de stad
kunnen worden ingetoetst.

Via een netwerk van baken stations wordt de
automobilist de weg gewezen. Op een display
in de auto is af te lezen wanneer er naar
links of rechts afgeslagen moet worden en
hoeveel kilometer het nog is naar de
eindbestemming. Daarbij wordt ondermeer
gebruik gemaakt van een electronisch kompas
in de boordcomputer.

ALISCOUT ALS VERKEERSAGENT

Behalve een navigatie systeem is Ali-Scout
ook een systeem voor verkeerbegeleiding
door de politie of andere overheids
instanties. Via de bakenzenders/ ontvangers
worden gegevens over waar de auto's rijden
doorgegeven aan een centrale computer. Bij
filevorming, of als een weg door andere
oorzaken geblokkeerd is, wordt automatisch
een andere route geadviseerd.

Het systeem is de afgelopen drie jaar op
beperkte schaal beproefd in Munchen.
Technisch is het systeem klaar. De test in
Berlijn is met name bedoeld om de capaciteit
van de centrale computer te bepalen en om de
verkeertechnische aspecten te bestuderen.

Volgens een woordvoerder van Siemens in
Nederland biedt Ali-Scout ook mogelijkheden
voor tolheffing op de wegen, zoals dat is
voorgesteld door het ministerie van verkeer
en waterstaat. De investering om heel
Nederland van bakens te voorzien zou in de
orde van grootte van 100 miljoen gulden
liggen. De boordcomputer, die de automobilist
zelf moet aanschaffen, kost rond de 500
gulden. (door Bart Oosterveld)

MENS & COMPUTER

Een groots computer spektakel in april
dit jaar werpt al schaduwen vooruit.
Er staat op het stuk van expositie en
demonstratie van de totale computer-
machinerie van 8 tot en met 10 april a.s.
in het nieuwe Maastrichts Expositie en
Congres Centrum (MECC) iets groots te
gebeuren. Een gigantische markt waar
iedereen 'professionele gebruikers en
hobbyisten' aan zijn trekken komt.
'Mens & Computer' is deze nieuwe beurs
gedoopt. De eerste beurs op dit gebied in
Zuid Nederland die voor dit stuk Europa
wordt gehouden en voor iedereen gemakkelijk
bereikbaar is.

BEURSFORMULE

De beurs Mens en Computer '88 krijgt een
formule van de overdekte 'koopjes' markt
aangevuld met een show door fabrikanten en
importeurs. Ook is er ruimte gemaakt
voor de diverse gebruikers verenigingen
die hier hun vaardigheden en prestaties
kunnen laten zien.

Om alle mogelijkheden van de computer
apparatuur te kunnen benutten is opleiding
en training nodig. Op een 'opleidingseiland'
zal op uitgebreide schaal kennis gemaakt
kunnen worden met onderwijs en training in
de informatiesector.
Om de productinformatie te completeren
zal ook de internationale boekhandel van
de partij zijn.

MECC SYMPOSIUM

Op zaterdag 9 april wordt in het MECC een
symposium gehouden met een interessant
lezingsprogramma over alle facetten van de
micro/personal computer voor
beroepsgebruikers zowel als voor de amateur.
Geen van de drie beursdagen is gelijk,
zaterdag dus het syposium, zondag ligt
het accent op een muzikaal opgeluisterd
dagje uit. Niet het meest spectaculaire
maar zeker niet te veronachtzamen onderdeel
van Mens & Computer '88, is de 'banenbeurs'.
In een afzonderlijke ruimte van het centrum
zal daar vraag en aanbod worden afgesteld.
Kortom niet alleen deze beurs maar zeker ook
het nieuwe Mecc-centrum is een bezoekje waard!

VERSLAG EG-CONFERENTIE

Eind vorig jaar nam Gerda Casimir van het
Centrum voor Vrouwen en Informatica deel
aan een conferentie over vrouwen en
informatica in de E.G. Hier volgt haar verslag.

VROUWEN EN INFORMATICA IN DE E.G.

Van 25 tot 28 november heb ik deelgenomen aan
een EG-conferentie in Madrid over nieuwe
technologieen in de leraren opleiding. Een van
de onderwerpen tijdens die conferentie was
gelijke kansen voor jongens en meisjes, mannen
en vrouwen bij het informatica onderwijs en bij
de cursussen voor docenten. In sommige landen
is de situatie totaal anders dan in Nederland.
In Italie bijvoorbeeld bestaat 60% van de
onderwijsgevenden uit vrouwen. Men heeft daar
drie inspecteurs die zich speciaal met
informatica bezig houden en dat zijn alle drie
vrouwen. In Portugal is zelfs 75% van de
onderwijsgevenden vrouw. De Portugese
delegatie bestond dan ook uit drie vrouwen.
Nederland was met 2 vrouwen en 1 man
vertegenwoordigd. Dat is niet in
overeenstemming met de verhoudingen. Bij ons
is maar ongeveer 30% van de onderwijsgevenden
vrouw. In het basisonderwijs iets meer, in
het voortgezet onderwijs minder.

STIMULERENDE MAATREGELEN

In de meeste landen is het aantal vrouwelijke
docenten, dat bij informatica cursussen
betrokken is, onevenredig laag. Er zijn
verschillende manieren om de verhoudingen
te verbeteren. Nederland gooide hoge ogen met
het NIVO-project. In het kader daarvan worden
van iedere school voor voortgezet onderwijs
drie docenten nageschoold. De regel is dat
minimaal een van hen een vrouw moet zijn.
Het resultaat van de maatregel is dat ruim
30% van de cursisten vrouw is, tegen maar 7%
voorheen. Ook in Denemarken hanteert men een
dergelijke regel. In Duitsland heeft men het
anders aangepakt. In de deelstaat Rijnland-
Pfalz mochten de scholen 10 docenten
aanmelden, waarbij de school een volgorde
mocht bepalen. In eerste instantie zou er
maar plaats zijn voor drie docenten per
school. De eerste drie van de lijst werden
geplaatst. Dat waren overwegend mannen.
Vervolgens heeft men de opleidings capaciteit
verdubbeld, en de laatste drie van de lijst
geplaatst. Op die manier kwam men tot een
totaal van 45% vrouwen in de cursussen, en
dat komt aardig overeen met het percentage
dat in het onderwijs werkzaam is.

In Nederland worden naast algemene maatregelen
door sommige pedagogische academies en
leraren opleidingen cursussen speciaal voor
vrouwen aangeboden. Doel daarvan is meer
vrouwen bij het informatica onderwijs te
betrekken en meer vrouwen te stimuleren de
computer in de klas te gebruiken.

ACTIVITEITEN GERICHT OP LEERLINGEN

Een groter aantal vrouwen dat de computer
gebruikt kan een voorbeeldfunctie voor de
leerlingen hebben. Daarnaast zal ook aandacht
aan de onderwijs inhoud moeten worden besteed.
Tijdens de conferentie zijn aanbevelingen
gedaan om het lesmateriaal zo te maken, dat
het niet discriminerend is voor meisjes en
meisjes aanspreekt. Er lag ook een voorstel
om verschil te maken in het onderwijs aan
jongens en meisjes, met name in de leeftijd
van 13 tot 17 jaar. Als voorbeelden werden
genoemd: aparte lesgroepen, misschien ook
aparte onderwijs inhouden en aparte
lesmethoden (werkvormen) voor jongens en
meisjes in die leeftijdsgroep. We konden het
echter niet eens worden over de precieze
formulering van deze aanbeveling, daarom
is hij maar weer geschrapt. Zo'n aanbeveling
krijgt natuurlijk pas inhoud als je concrete
voorbeelden kunt geven van hoe dat dan moet.

SUBSIDIE VOOR NIEUW LESMATERIAAL

Vrouwen en Informatica heeft onlangs subsidie
gekregen om voor de onderbouw van het
voortgezet onderwijs, met name voor het lager
beroeps onderwijs, lesmateriaal te
ontwikkelen, dat meisjes aanspreekt.
Misschien dan dat het resultaat daarvan
meegenomen kan worden naar een volgende
EG-conferentie en ook voor andere landen als
voorbeeld kan dienen.

Wie meer informatie wil kan contact opnemen
met: het Centrum voor Vrouwen en Informatica,
WG-plein 250, 1054 SE A'dam (Tel.020-831661)
