13, Woe 26 maart 1986

NIEUWE STICKER

Eindelijk is hij er dan: de nieuwe
sticker met de juiste uitzendtijden en
zenders van ons programma. Het werd
tijd! U kunt hem aanvragen via postbus
1200, 1200 BE in Hilversum. Doe
simpelweg een aan u zelf geadresseerde
(met postzegel erop!) enveloppe in een
brief en schrijf even in de
linkerbovenhoek: Sticker. Per omgaande
ontvangt u dan de nieuwste versie,
aangepast aan het nieuwe zendschema,
thuis.

WIST POST CASSETTES EN SCHIJVEN?

In deze aflevering hoort u een
reportage van WillemJan Hagens over het
distributie- en sorteercentrum van de
PTT in Rotterdam. Het is een modern
centrum waar moderne machines staan.
Volgens sommige mensen wissen die
machines de inhoud van cassettes en
computer-schijven. Bij PTT konden ze
niet bedenken wat de oorzaak was. Toch
krijgen wij regelmatig klachten over
dit soort aangelegenheden en diverse
mensen die het weten kunnen beweren dat
de cassettepost van PTT ook een andere
behandeling krijgt. Vreemd. Wie licht
ons een voor? Op diverse pakjes kom je
de sticker: Magnetisch materiaal, Pas
op! tegen. Trouwens als u vragen over
het PTT-telecommunicatie beleid heeft
moet u die ons ook even schrijven in
verband met een serie die we volgende
week starten.

APRIL AFLEVERING BLADEN

In het aprilnummer van Elex vindt u
deze maand vrij veel Hifi-informatie.
Er staat een schema van een snelle
piekmeter in, die oversturing band en
tweeters voorkomt. Verder Hifi-mixer
voor zelfbouw met tien kanalen:
eenvoudig te bouwen maar toch ruisarm.
In Elektuur komende maand aandacht voor
auto-elektronica: alarm, ontsteking en
nieuwe hulpmiddelen. Verder weer
uitbreidingen voor MSX-computers en een
klok die met de computer kan
samenwerken.

RADIO SPOETNIKS

Hamsat Nederland meldt ons via de
nieuwslijn: Begin februari kwamen
verscheidene stations over de hele
wereld met rapporten over de ontvangst
van CW-telemetriesignalen van een
onbekende Radio Spoetnik bij 29,4 MHz.
Men dacht onmiddellijk dat signalen
afkomstig waren van de nieuwe RS9, die
dus al gelanceerd moest zijn. Uit nader
onderzoek bleek echter spoedig dat de
signalen gewoon afkomstig waren van de
oude RS1, die zoals bekend nog steeds
regelmatig CW-signalen uitzendt op
29,400 MHz. De inhoud van deze
uitzendingen blijft helaas beperkt tot
een herhaling van de groepen '5015',
afgewisseld met de identificatie '55'.
Volgens de laatste geruchten zijn de
lanceringen van RS9 en RS10 inmiddels
uitgesteld tot eind mei.

UoSAT-OSCAR 11

Er wordt hard gewerkt aan de
vernieuwing van het UoSAT-grondstation
in de University of Surrey. Er worden
nu nieuwe antennes geplaatst, waarna de
andere apparatuur aan de beurt komt. De
laatste tijd treden steeds vaker
problemen op in de oude apparatuur. Als
gevolg van de ombouw-aktiviteiten moet
rekening worden gehouden met
onregelmatig gedrag van OSCAR 9 en
OSCAR 11. Op verzoek van velen wil het
UoSAT-team zo spoedig mogelijk een vast
gebruiksschema vaststellen voor OSCAR
11. In verband met allerlei speciale
experimenten, die met de satelliet
worden uitgevoerd, moet men er echter
rekening mee houden dat er regelmatig
afgeweken zal moeten worden van het
schema.

AMSAT-FASE III-C

AMSAT-groepen in Marbrug West Duitsland
en in Golden, Colorado, USA, zijn bezig
met de voltooing van de nieuwe
AMSAT-Phase III-C. Op 24 maart zou de
satelliet een uitgebreide thermische
vakuumtest hebben ondergaan in Denver,
Colorado. Hierdoor kan men eventuele
zwakke komponenten sneller vinden en
vervangen voor de lancering. Onlangs
zijn de frekwenties, die deze opvolger
van OSCAR 10 moet gaan gebruiken,
bekend gemaakt. Er zullen vier
relaisstations aan boord zijn van Phase
III-C: mode B, mode JL, mode L, RUDAK,
en mode S. Hier volgt een overzicht van
de geplande frekwenties:

FREKWENTIES OSCAR 10

Mode B:  Uplink:  435,425 - 435,575 MHz
       Downlink:  145,825 - 145,975 MHz
 General Beacon:  145,8125 MHz
Engineer Beacon:  145,975 MHz

Mode L uplink:    1269,325 - 1269,575
MHz
Mode L downlink:  435,725 -  435,975
MHz
 General Beacon:  435,650 MHz

Mode J uplink:    145,820 - 145,860 MHz
Mode J downlink:  435,930 - 435,970 MHz

Mode L RUDAK Uplink: 1269,675 MHz
          Downlink:  435,675 MHz
Mode S:     Uplink:  435,625 MHz
           Downlink: 2401,337 MHz
           S Beacon: 2401,267 MHz

WIJZINGEN MOGELIJK

Kleine wijzigingen in deze frekwenties
zijn nog mogelijk. Mode L en mode J
zijn gekombineerd en zullen
tegelijkertijd in bedrijf zijn. Mode L
RUDAK is uitsluitend geschikt voor
digitale kommunikatie met 2400 Baud PSK
in de uplink en 400 Baud PSK in de
downlink. Mode S is een 'soft-limited'
relaisstation dat primair bedoeld is
voor FM maar dat in plaats van een
enkel FM-signaal eventueel ook maximaal
vier SSB-signalen kan verwerken. De
lancering van Phase III-C tijdens de
eerste testvlucht van de nieuwe ARIANE
4 draagraket van de ESA staat nu
officieel op het programma voor
september 1986 maar verder uitstel is
niet uitgesloten.

WEERSATELLIETEN

De lancering van NOAA G is niet te
verwachten voor 31 maart. In NOAA 8 is
op 30 december een overladen batterij
ontploft als gevolg van een defect aan
de hoofdklok. Sinds 8 januari werden
geen signalen meer ontvangen. De
Russische weersatelliet Meteor 3-1 is
sinds zijn lancering naar een 40 km
lagere baan gebracht. Vanaf 17 februari
zendt de Meteor, die overigens ook
voorzien is van laser reflektors, weer
regelmatig weerfoto's uit.

ADRESSEN EN BEDRIJVEN

Twee weken geleden zonden we een
reportage uit over een bedrijf dat
grote hoeveelheden gegevens op
videoband wegschreef. Uitgaande van het
idee: iedereen heeft wel een
videorecorder in huis en dus kan je die
voor de back-up van vele Mb's gegevens
gebruiken (bijvoorbeeld van harddisk).
Het bedrijf Alpha Micro (Nederland)
maakte een besturingskaart voor PC's,
die daarmee op een recorder automatisch
computergegevens veilig kunnen stellen.
Het adres van het bedrijf is:
Klepperheide 11g, 6651 KM Druten, tel:
08870- 6570.

APPLE INFORMATIE

Vorige week donderdag hadden we een
echte Apple special. We sommen nog even
de gegevens op die daarbij aan de orde
kwamen. Voor de IIe zijn er nu
geheugenkaarten (tot 1 Mb) die onder
andere Appleworks ondersteunen. Ook een
16-bits processor die de taak van de
6502 kan overnemen en dan veel meer
geheugen rechtstreeks kan adresseren>
Het aardigst is een 20 Mb harde schijf
voor IIe die deels op de plaats van de
voeding komt. De IIe krijgt dan ook een
andere voeding (met een koelfan) die
half zo groot is. De zelf ontworpen
kaarten komen en schijf komen van Data
Processing Systems, postbus 139, 8170
AC Vaassen

MACINTOSH SCHIJVEN

De Macintosh is een prachtige machine
maar wel langzaam. Dat komt door de
disk-drives. Met een 10 of 20 Mb
harddisk wordt hij flitsend snel. Apple
levert een 'onderzetschijf'. DPS (zie
boven) bouwt hem in. Met software
leveren ze Hyperdrive uit Amerika, die
ook als printer spooler werkt. Er is
ook een fan ingebouwd. Het geheel werkt
op elke Mac. Centrum Advies in
Hilversum bouwt ook een (wat
goedkopere) harddisk in. Deze maakt
gebruik van originele Apple software
maar past alleen op de Macintosh Plus
met het nieuwe systeem. Advies is te
vinden op het Melkpad 25a in H'sum,
tel: 035-16755. Geen utility's bij deze
drive en ook geen fan. Het systeem heet
Prof-20.

MAC CHARLIE

MacCharlie is de naam van een
merkwaardige combinatie van een
Macintosh met IBM-achtige
eigenschappen. Een apparaat in dezelfde
kleur wordt aan de Mac bevestigd.
Daarin gaat de 5.25 inch floppy volgens
het IBM-formaat. Dan werkt de Mac ook
als een IBM-er, al gaat het allemaal
wat langzamer. Voor mensen die niet
zonder de beide normen kunnen: een
ideale combinatie. Wel wordt het een
dure computer. Voor de IBM uitrusting
moet nog eens een kleine f 7000.- excl.
worden neergeteld! Informatie:
Berendsen Computer Pruducts,
Energiestraat 20, 1411 AT Naarden,
tel:02159-49594.

OLIVETTI MET NIEUWE LIJN

Olivetti is vooral populair op
universiteiten. Via kortingsregelingen
schaft de technische student zich
makkelijk een PC van dit merk aan omdat
hij (o.a. vanwege snelheid) meestal
goed in de markt ligt bij de
inkoop-afdelingen. De firma heeft nu
nieuwe PC's geintroduceerd. De M19 een
goedkope, de M22 een draagbare en de
M28 een erg snel. De laatste kost
evenveel als een IBM AT: f 13.000 Hij
is echter wat kleiner en nog wat
sneller dan die van Big Blue. De M19 is
een hele goedkope beginners PC (f 6000)
die veel spul voor weinig geld biedt.
De M22 is een wonder van een draagbaar
ding: een LCD-scherm met
achterverlichting waarmee het veel
beter is af te lezen. Dit apparaat
weegt 8 kilo en is f 7000.- duur
(excl). Informatie via Olivetti
Nederland, Verbeekstraat 19-21, 2332 CA
Leiden. Tel 071-310221.

KRAAKBAAR OF ONKREUKBAAR

Tijdens de beurs Europe Software in
Utrecht organiseert de Nederlandse
Ingenieursverenig. NIRIA een symposium
onder de titel: Computer: kraakbaar of
onkreukbaar. Het onderwerp wordt door
verschillende bekende sprekers
behandeld 's middags 10 april in de
Julianahal van de Utrechtse Jaarbeurs.
Mogelijk zijn er voor belangstellenden
nog kaarten te verkrijgen bij NIRIA via
postbus 84220, 2508 AE in Den Haag of
telefonisch via 070-522141.

MEDIA MANIFESTATIE

Op dezelfde dag krijgt minister Deetman
van onderwijs ook een interactieve
beeldplaat, de Didadisc aangeboden. Dat
gebeurt ter ere van de jaarlijkse Media
Manifestatie van de Ned. Ver. voor
Wetenschappelijke Film en Televisie.
Van 8 tot en met 11 april vindt
trouwens ook daar de beurs
Avenement/Mediavisie plaats. Onderwijs,
voorlichting en trainingsinstituten
komen zich daar orienteren.

PROGRAMMAFOUTJE

Naar aanleiding van het op 12 december
uitgezonden Basicode-programma
'Woordraden' van Sjef Ravenstein kregen
we een aantal klachten van mensen die
het program niet op hun machine konden
runnen. Dat zijn de computers waarbij
de stringruimte moet worden
geinitialiseerd. Nu we op de
Basicode-redactie sinds kort ook een
MSX computer hebben kunnen we dat
verder nagaan. Er blijkt een fout in
regel 1000 te zitten. Daar worden
variabelen een waarde toegekend,
terwijl even later subroutine 20 wordt
aangeroepen. Oplossing: verwijder uit
regel 1000 'Z=0' (laat N=466 staan,
want die is bij de bepaling van A nog
nodig). Voeg regel 1050 toe:1050
Z=0:N=466 Daarna werkt het programma
meestal wel. Sommige computers, die het
GET-statement niet kennen zullen
struikelen over regel 4480. Vervang GET
Q$: door GOSUB 210:Q$=IN$: (de rest van
de regel blijft hetzelfde ..) Succes.
