44, zon 26 okt 1986

KRANT VOOR COMPUTER-ENTOESIASTEN

Beste luisteraars en lezer, het wordt zo
langzamerhand tijd dat we wat meer aandacht
gaan besteden aan de Basicode programmeer
wedstrijd. We hopen dat u tussen nu en 1
januari uw inzendingen zult klaarmaken en
zo spoedig mogelijk zal willen inzenden,
met het oog op jurering, die altijd vrij
veel tijd kost. Alle inzendingen die we de
laatste tijd hebben binnen gekregn tellen
trouwens mee. Er zijn fraaie programma's
bij, dat valt niet te ontkennen. Maar we
zouden - gezien ook de prijzen die beschikbaar
komen - graag nog wat meer keuze hebben.
Daarom bieden we u de helpende hand en geven
wat regels die u van pas komen bij de:

BASICODE PROGRAMMEER WEDSTRIJD

De inzendingen voor de Basicode wedstrijd
dienen te voldoen aan het NOS-Basicode-2
protocol. Daar wordt nog wel eens tegen
gezondigd. Daarom hier een lijst met de
meest voorkomende fouten.

1. Altijd de regel 1000 volgens 'het boekje'
samenstellen. Dus: 1000 A=xxx:GOTO 20.
xxx is het aantal bytes dat als stringruimte
moet worden gereserveerd, wat voor sommige
computers noodzakelijk is. 2. Regels tussen
1001 en 1009 niet gebruiken, want deze worden
in Basicode niet gelezen! 3. Op regel 1010
begint het programma met: REM NAAM VAN HET
PROGRAMMA. 4. Neem de aanbevolen
regelnummering in acht. (Vanaf 20000 de eigen
subroutines, vanaf 25000 DATA en vanaf 30000
(tot max. 32767) eventuele REM's. 5. Voorzie
het programma van een zodanige introductie,
dat de bedoeling van het programma voor de
gebruiker duidelijk is. Een zeer intelligent
werkend berekeningsprogramma zonder duidelijke
handleiding, die ook voor niet insiders te
begrijpen is, is waardeloos!

VERBODEN VARIABELEN

6. Gebruik geen 'verboden variabelen' (zie
het boek), deze vormen namelijk voor sommige
computers z.g. sleutelwoorden (keywords).
Ook variabele namen, die met een O beginnen
mogen niet worden gebruikt! In dit verband
ook oppassen, dat er niet per ongeluk een
sleutelwoord ontstaat, voorbeeld: IF B=A
THEN...., wordt soms gelezen als: IF B= AT
HEN.... en geeft dan aanleiding tot een SYNTAX
ERROR. Met haakjes erom is dit te verhelpen:
IF (B=A) THEN.... 7. Neem nooit aan, dat een
variabele, die in het programma voor het eerst
wordt aangeroepen, altijd op nul staat. Men
MOET elke variabele tevoren een waarde
toekennen. Als het kan voorkomen, dat een
variabele wordt aangeroepen, b.v. om te
worden gebruikt in een berekening, maar de
mogelijkheid bestaat dat deze tevoren nog
niet een waarde heeft gekregen, declareer
deze variabele dan aan het begin van het
programma gelijk aan nul. 8. DIM statements
altijd aan het begin van het programma
plaatsen. Een verderop geplaatst DIM statement
kan aanleiding geven tot een REDIM'D ERROR,
als de regel een tweede maal wordt doorlopen.

LOGISCHE VERGELIJKINGEN

9. Speciale aandacht voor de logische
vergelijkingen (AND, OR, NOT). Gebruik hier
ALTIJD haakjes om de berekeningsvolgorde aan
te geven, dus niet: IF A>B AND C=D THEN.....,
maar IF (A>B) AND (C=D) THEN..... 10. Speciaal
de mensen, die een machine gebruiken met meer
dan 40 tekens per regel en meer dan 24 regels
per scherm kunnen problemen krijgen, als hun
programma's op een echt 40x24 scherm wordt
gedraaid. Dan blijkt plotseling het scherm te
scrollen of de regels op de volgende regel
verder te lopen. De hele schermindeling loopt
dan in de war. Berucht is het zinnetje 'Druk
op een toets voor verder'. De cursor staat dan
op de 25ste regel te knipperen en als die regel
er niet is, dan scrollt het scherm 1 regel op
en de bovenste regel verdwijnt. Een puntkomma
kan hier wonderen doen! (Voorbeeld: PRINT 'DRUK
OP EEN TOETS';:GOSUB 210). 11. Let erop, dat
de regels, zoals ze in Basicode worden
opgeslagen, nooit langer dan 60 tekens mogen
zijn! Speciaal DATA-regels zijn berucht! 12.
Gebruik waar mogelijk de subroutines 300 en/of
310 om een goede presentatie van getallen op het
scherm te krijgen. Voorbeeld: B=5:
PRINT'Aantal:'; B kan opleveren: Aantal:5 of
Aantal: 5, Beter is: B=5 : SR=B : GOSUB300 :
PRINT'Aantal: ';SR$. Dit geeft op elke computer:
Aantal: 5

RECENSIES MSX-BOEKEN

MSX VERDER UITGEDIEPT door H. Klopper, 78 pag.
Uitgave: Stark-Texel, prijs f 23.90. Dit boek
geeft een overzicht van de ROM routines, de
indeling van het video geheugen en de registers
van het VDP. Ook staat er een overzicht in van
de speciale MSX control codes, de verschillende
screen modes en het gebruik van VPOKES. Ook
vertelt het iets over de sprites in mode 1,2 en
3, over het Base statement, enz. In de
appendices wordt aandacht geschonken aan het
hexadecimale getallensysteem en de binaire
getallen. Voorts bevat het boek een flink aantal
handige programma's, zoals een disk loader
utility, animatie met karakters, simulatie van
het opstartscherm, een balspel, enz. Nuttig om
door te werken en het is vooral goed te
gebruiken als inleiding tot het bestuderen van
de dikkere handboeken om te voorkomen, dat men
dan door de vele bomen de weg door het 'bos'
kwijtraakt.

OOK VOOR RANDAPPARATUUR

MSX COMPUTERS EN PRINTERS - AANSLUITEN EN
GEBRUIKEN door Wessel Akkermans, 156 pag.,
uitgave Stark-Texel, prijs f 27.50. Voor
degenen die er over denken een printer aan
te schaffen, staan in dit boek voldoende
gegevens om een goede keus te maken. Heeft
men (al) een printer, dan moet deze op de
juiste manier met de computer worden
gekoppeld. Dit wordt uitvoerig beschreven
voor zowel MSX-1 als MSX-2 computers. Zowel
de Centronics parallel poort als de RS232C
interface worden volledig uit de doeken gedaan,
evenals het ready/busy protocol en het
Xon/Xoff protocol. Daar een MSX computer
meestal is uitgerust met een Centronics poort
is de beschrijving daarvan van groot belang
voor de bezitters van zo'n systeempje. Maar
ook voor hen, die zich wat algemener willen
orienteren is de beschrijving van de seriele
RS232C aansluiting zeer waardevol. Denk in dit
verband aan het gebruik van telefoon modems.
Ook het programmeren van de printers
(verschillende lettervormen, regellengte,
tabulatie, grafische weergave) wordt diepgaand
besproken. Kortom een boek voor hen, die alles
uit hun computer-printer combinatie willen
halen wat er in zit! In appendix B staan vertaal
tabellen voor commando's aan verschillende
soorten printers (Seikosha SP1000MX en SP800,
Epson FX80+, OKI-mate 20, Brother CE50BT en
JUKI6100). Het nut van die tabellen is, dat
programma's waarin printers worden aangestuurd,
gemakkelijk kunnen worden geconverteerd naar
een programma voor uw eigen printer. De tabel
kunt u gemakkelijk met behulp van het bij uw
printer behorende handboek voorzien van de
gegevens, die bij uw printer passen, zo die
al niet in de tabellen staan. Conclusie: een
zeer nuttig naslagwerk.

BASIC VOOR MSX

BASIC VOOR MSX COMPUTERS door L.E.Carter en
E.Huzan, 176 pag., verscheen bij MAKLU B.V.,
(voorheen Maarten Kluwer) en kost f 39.50.
De oorspronkelijke Engelse uitgave werd door
L.A.P van den Wyngaert in het nederlands
vertaald. Het is vooral nuttig voor hen, die
de Engelse taal niet voldoende beheersen en
bij de aanschaf van hun computer een in het
Engels gestelde handleiding voor het
programmeren in Basic hebben gekregen. Na een
algemene inleiding over de opzet van een
computer en de verschillende programmeer talen
volgt een zeer uitgebreide behandeling van de
MSX-Basic, waarbij ook alle ingebouwde
grafische- en geluidsfunkties aan de orde
komen. Het boek is verlucht met talrijke korte
voorbeeld programmaatjes, zodat men direct kan
waarnemen, wat men met een bepaalde opdracht
kan doen. Waar dat nuttig is, worden ook
stroomschema's getoond, waardoor het in een
oogopslag duidelijk wordt, hoe een bepaald
programma is opgebouwd. Het gebruik van de
joystick in een programma voor besturings
doeleinden inclusief de werking van de
vuurknop, hoe men botsingen tussen sprites op
het scherm kan detecteren en hoe men
bestanden kan manipuleren is na de lezing van
dit boek voor u geen geheim meer. In het boek
komen hier en daar opdrachten voor, om zelf
een bepaald probleem op te lossen met de
verkregen kennis. De oplossimg staat achter in
het boek. Helaas klopt de verwijzing naar de
juiste tabel niet altijd, maar na even zoeken
wordt de goede oplossing toch duidelijk doordat
de benaming van de listing overeenkomt met de
benaming van het opgegeven vraagstuk. Met
behulp van dit boekwerk kan men uitstekend
in MSX-Basic leren programmeren.
