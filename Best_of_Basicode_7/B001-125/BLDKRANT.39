39, zon 05 okt 1986

LAATSTE KANS OP STICKER

---------------------------------

  Aan:  NOS-HOBBYSCOOP
        tgv. aanvraag 'sticker'
        postbus   1200
        1200 BE   HILVERSUM

----------------------------------

Knip dit adres uit en plak het op een
gefrankeerde enveloppe. Doe die enveloppe
op de post met daarin een aan uzelf gerichte
enveloppe MET postzegel. Wij doen er dan een
nieuwe sticker in, die onze woensdag- en nieuwe
zondag uitzending vermeldt. Dan hoeft u geen
enkele uitzending meer te missen!

BOEKEN VOOR LUISTERAMATEUR

De door Frits Cabout onlangs in een bespreking
genoemde boeken zijn: 1. Antennes voor DX-ers:
(luister- en zendamateurs) door Han Wolthers.
Het boek kost f 44.- en verscheen bij uitgeverij
Michiel Schaay, postbus 139, 3940 AC Doorn. Het
beschrijft amateurantennes tot aan 871 MHz
(Soesterberg TV) en 23 cm-toe, richt-antennes
zowel als omni-directionele. Ook gaat het boek
in op kortegolf antennes en hoe ze tot
multiband-beams om te bouwen zijn. Een en ander
gaat vergezeld van berekeningen zodat men een
antenne voor een afwijkend gebied eventueel
zelf kan ontwerpen. Antennes voor de militaite
luchtvaart 225 - 400 Mhz worden ook beschreven.
Voorts zijn er vele gegevens over het koppelen
van de diverse antennes, een truc die een veel
hogere energie-opbrengst bij zenden of ontvangen
ten gevolge heeft.

SCANNERBOEK

Het tweede boek dat onze luister-medewerker
besprak kwam van Kluwer. Het is de vijfde
druk van het bekende scannerboek van J.
Volkers. Op veel plaatsen is het helemaal
veranderd. Het telt nu militaire luchtvaart
frekwenties en de burgerluchtvaart is
voortaan ingedeeld per land.

BOEKENRESENCIES OVER MSX

MSX TRUUKS EN TIPS, deel 6, door Hans Klopper
en Marcel Le Belle, 75 pagina's, prijs f 24.90
uitgave: Stark-Texel. Dit boek staat weer vol
met utilities, die het o.a. mogelijk maken een
eigen karakterset te maken, inverse karakters
te tonen (ook knipperende karakters), een Basic
programma als machinetaal te BSAVEn, enz. Ook
worden allerlei printroutines beschreven. Het
gebruik van een password om eigen programmatuur
te beschermen wordt besproken. Verder wordt een
methode aangegeven om een 'echte' insert mode
te gebruiken. Het boek bevat diverse Peeks en
Pokes om allerlei handigheidjes uit te halen,
o.a. om een werkelijk ronde cirkel te maken of
het beeld te spiegelen: eiegnlijk teveel om
allemaal op te noemen. Voorts komen nog een
aantal alternatieve scherm wisroutines aan bod,
waarmee bijzonder aardige effekten zijn te
bereiken. Tenslotte is nog een aantal programma's
opgenomen om zelf in te tikken, o.a. de Torens
van Hanoi, een speciale MSX-klok, enz. Onze
conclusie: een prettig boek voor mensen, die
zelf ook goed willen (leren) programmeren.

MSX TRUUKS NO.7

MSX TRUUKS EN TIPS, deel 7, door M.Buysse,
verscheen in dezlfde reeks. Het telt 102
pagina's en de prijs is f 24.90. Veel lastig
te programmeren problemen worden in dit boek
toch opgelost. Enkele voorbeelden: een
bewegingssimulatie programma's, knipperende
en geinverteerde karakters, screendump,
meerdere karaktersets op een scherm, zelf
een resetknop programmeren (dus zonder
ingreep in de computer!), schermbreedte
wisselen zonder het scherm te wissen, allerlei
grafische truuks, waardoor ook gedetailleerd
tekenen mogelijk wordt. Ook bevat het boek
vele utilities, o.a. een RAM-disk, supersnel
een backup van uw schijven maken (op een MSX
met 128K gebruikers RAM), een programma
gedeeltedijk hernummeren, enz. Speciale
aandacht wordt gewijd aan de extra grafische
mogelijkheden van de MSX-2. Echter ook voor
MSX-1 bezitters bevat het boek vele waardevolle
tips. Conclusie: een prima aanwinst voor uw
MSX bibliotheek.

PROGRAMMEREN OP MSX 1 & 2

MSX en MSX2 MOGELIJKHEDEN werd geschreven door
Wessel Akkermans. Het telt 108 pagina's en is
eveneens een uitgave Stark-Texel, prijs f 29.50.
Dit boek bevat veel wetenswaardigheden voor
zowel beginnende als gevorderde MSX programmeurs.
In de loop van het boek wordt een groot aantal
programma's behandeld, die samen bijna alle
instructies van de MSX computers gebruiken.
Deze programma's zijn onafhankelijk van elkaar
te gebruiken, maar kunnen ook 'gemerged' worden
tot een groot programma, waarmede de gehele
computer kan worden uitgetest. Het geheel is
samengesteld uit audio/visuele programma's,
programma's voor invoer apparaten en voor
schijveneenheden en informatie programma's.
Er is rekening gehouden met zowel de MSX-1
als de MSX-2. Het programma kan geheel op uw
machine worden toegespitst. De ondertitel van
het boek geeft duidelijk aan waar het om gaat:
wat kan of wat mankeert, mijn computer?
Conclusie hier: als men zijn MSX werkelijk
goed wil leren programmeren, is dit boek zeer
aan te bevelen.

VRAGEN EN OPDRACHTEN

VRAGEN EN OPDRACHTEN BIJ MSX, LEERBOEK DEEL 3,
is eveneens door Wessel Akkermans, samen met
Piet den Heijer geschreven. Het telt 48 pagina's
en kost f 11.--. In volgorde van de hoofdstukken
uit het leerboek worden vragen en opdrachten
aangeleverd, met achter in het boek de antwoorden
en uitwerkingen. Zowel bij gebruik op school
als bij individuele studie kan dit boekje nuttig
worden gebruikt.

Het MSX ROM-BIOS HANDBOEK verscheen bij Terminal
Software Publicaties. Het gaat om een nederlandse
vertaling door P. Pauwels van THE MSX RED BOOK.
In het Nederlands telt het 288 pagina's en kost
dan f 55.-. Het bevat gedetailleerde informatie
over de ingebouwde programmatuur van de MSX
computers. De werking van de PPI, de VDP en de
PSG wordt uitvoerig beschreven. Ook bevat het
boek een uitvoerige beschrijving van het software
ROM, zowel van het eerste deel, het ROM BIOS
(Basic Input/Output Systeem), als van de
Microsoft MSX Basic Interpreter. De meeste
funkties, die een machinetaal programmeur nodig
heeft (toetsenbord routines, video routines en
dergelijke) worden voor hem makkelijk toegankelijk,
doordat van elke routine ook het ROM adres wordt
genoemd. Ook alle 'hooks' worden overzichtelijk
vermeld. Door het opnemen van voorbeeld
programmaatjes in het boek wordt een en ander
verduidelijkt. Ook wordt uitvoerig ingegaan op
'bankswitching' en het gebruik van de secundaire
slots. Conclusie: een 'must' voor hen die hun
MSX grondig willen leren kennen en ook in
machinetaal willen programmeren.

KIJKJE ACHTER DE SCHERMEN

BEHIND THE SCREENS OF THE MSX, door Mike Shaw,
ruim 120 pagina's, uitgave KUMA Computers Ltd,
prijs f 45.--, gaat (in het engels) uitvoerig
in op de eigenschappen van de Video Display
Processor (MSX-1). Alle gexeimen van de prachtige
grafische schermen bij spelletjes e.d. worden
uitvoerig uit de doeken gedaan. Vele voorbeeld
programma's verduidelijken het een en ander.
Geschikt voor hen die zich serieus willen
bezighouden met de grafische mogelijkheden van
MSX, zowel vanuit Basic als in machine taal.

WEERSATELLIET

De nieuwe weersatelliet NOAA G is op 17
september, na 15 maal uitstel, eindelijk
gelanceerd vanaf Vandenberg in Californie met
een Atlas-E raket. De satelliet heet nu NOAA
10, zijn internationale identifikatie is
1986-073A en zijn katalogusnummer is 16969.
Hij zendt APT-beelden op 137,50 MHz. Heeft
u hem al gehoord? Gaarne uw rapport, bij
voorkeur per Fido 035-45395.

BIG BEN CLUBDAG

Op 18 oktober houdt de Big Ben Club, voor
BBC en Acorn bezitters, haar 4e jaarlijkse
clubdag. Op deze dag (10-17) krijgen de
verschillende werkgroepen van de vereniging
de gelegenheid te demonstreren. Ook de handel
rond deze computers is actief. Dit jaar wordt
de dag gehouden in Gelre's End, Molendijk 1
in Hedel bij Den Bosch.

PROGRAMMEER WEDSTRIJDEN

Wanneer u van plan bent op mee te doen aan
de Hobbyscoop programmeerwedstrijd in NOS
Basicode, moet u er nu wel over gaan
denken om uw inzending af te ronden. We willen
uw inzending graag voor 1 januari binnen
hebben. In de loop van volgend jaar volgt
dan de uitslag. Maar u hoeft natuurlijk niet
te wachten met inzenden tot die datum: alle
programma's die in de afgelopen periode zijn
ingestuurd tellen ook automatisch mee.

Twee leerlingen van het Eckhart College in
Eindhoven Jan Joris Vereijken en Vincent
Weijers zijn samen met hun economie docent
Fons Raaijmakers twee keer in de prijzen
gevallen: n.l. bij een wedstrijd van IBM
Nederland en van de Europese IBM-finale, die
in Oberlech in Oostenrijk werd gehouden. De
leerlingen van het Eckhart college maakten
een educatief programma ten beboeve van
het onderwijs in Algemene Economie. Het doel
van het door hen ontwikkelde programma is
leerlingen individueel, of nog beter in
groepjes van twee, via varianten analyse
meer inzicht te geven in allerlei Keynesiaanse
conjunctuur modellen. Het programma is opgezet
om de leerlingen zelfstanding te laten werken.
Kennis en ervaring met computers is daarbij
niet nodig. De overige prijzen (elk bestaande
uit een IBM-personal bestemd voor de school)
gingen naar het Dr. Nassau College in Assen,
voor een programma gericht op scheikunde, de
scholen gemeenschap Snellius in Amstelveen voor
een programma rond het vak mechanica en het
Norbertus college in R^osendaal voor software
gericht op topografie, bodemgebruik en dergelijke
in de Benelux.

IBM heeft ook een prijs toegezegd voor onze
programmeerwedstrijd. Het is trouwens heel
goed mogelijk om met een Personal een Basicode
programma te maken. Er is een voortreffelijk
vertaalprogramma dat leest en schrijft in ons
Esperanto. Het werd indertijd gemaakt door
mensen van IBM.....

HOBBYSCOOP BINNENKORT

-Nieuwe 'elektronicshe' PTT-telefoon
-Test Toshiba T-1100 draagbare computer
-Test heel goedkope, goede printer
-Test erg goedkope PC's
-Netwerken en Token-ring
-Grafische mogelijkheden en video
-KG-pocket ontvanger
-KG-super ontvanger NRD 252
-Nieuws van de HCC-dagen
-Test van 23 cm-portofoon
-Test Fax-apparatuur amateur
-Test dubbel cassettedeck Technics
