19, woe 07 mei l986

OPENING DATABANKEN

Met ingang van vandaag zal ons
programma langzamerhand inspelen op de
elektronische behoefte van onze
luisteraars. TWEE databanken heeft
prof. J. Verhoeff gisteren geopend. Een
ervan zal bij PTT-Viditel gaan draaien,
de andere binnen het FIDO-net. Hoewel
PTT al een proefbestand heeft
aangemaakt voor Hobbyscoop is het op
dit moment nog niet voor iedereen
toegankelijk. We hopen dat echter met
een week rond te hebben. Een en ander
hangt af van het contract tussen de
Hobby Computer Club (HCC) en PTT. HCC
treedt op als paraplu-organisatie. Het
eerste actieve bestand met Basicode,
teksten en tips en testen zal dat van
Hobbyscoop zijn!

FIDO-NETWERK

Hobbyscoop beschikt nu ook over een
eigen FIDO knooppunt. Dat knooppunt
staat in Hilversum. 't Is het
makkelijkst (en goedkoopst) te bereiken
via de eigen plaatselijke
FIDO-knooppunt. Het NODE nummer is 202.
Alle berichten komen dan vanzelf bij
ons in Hilversum terecht. Adresseer uw
berichten aan Hans Janssen (2x s) of -
als het om FIDO-technische zaken gaat -
aan de Sysop.

HOBBY COMPUTER CLUB

Het initiatief voor de
wereldomspannende FIDO is in Nederland
ook genomen door de landelijke Hobby
Computer Club. De samenwerking met
Hobby-scoop lag voor de hand. De
Hobbyscoop computer staat gratis ter
beschikking van HCC-leden in 't Gooi
als regionaal knooppunt. HCC stelt daar
de begeleiding en de netwerk structuur
tegenover. Het is niet uitgesloten dat
HCC en Hobbyscoop op nog meer punten
gaan samenwerken door bijvoorbeeld het
publiceren van den FIDO-nieuwsbrief
door ons radioprogramma. De nieuwsbrief
zal dan in de Beeldkrant worden
opgenomen.

AANVULLENDE WERKING

Ook nu al werkt de computer agenda van
Hobbyscoop aanvullend op de HCC-agenda
in de Nieuwsbrief. Daarin staan nl. de
lang van tevoren geplande vergaderingen
en bijeenkomsten. De Beeldkrant agenda
wordt wekelijks op het laatste moment
vernieuwd. Zijn er wijzigingen die
verenigingen op vrij korte termijn
moeten doorvoeren, dan kunnen die
altijd nog in de Beeldkrant worden
opgenomen. Ook kunnen in de Beeldkrant
persberichten van HCC worden opgenomen
zoals bijvoorbeeld het volgende:

APPLE SCOORT HOOG

Apple is het meest bekende
computermerk, gevolgd door IBM en
Commodore. Dat blijkt uit een enquete
die is gehouden onder 200 kaderleden
van HCC. HCC is de landelijke
vereniging voor homecomputer- en
personal computerbezitters. De enquete
is een onderdeel van een tweedehands
koerslijst voor microcomputer-systemen
die HCC half mei gaat uitgeven. De
ondervraagden kregen een lijst
voorgelegd met alle in Nederland
verkrijgbare microcomputers. De Apple
2-serie, met uitzondering van de 2c,
scoorde het hoogst, samen met de Apple
Macintosh en de IBM-PC. Op de tweede
plaats eindigden de Commodore 64, de
IBM-XT/AT en de Sinclair Spectrum.
Derde staat de Apple 2c en vierde de
Commodore 128, samen met de IBM-PPC.

TWEEDEHANDS WAARDE

De Commodore Vic-20 bereikte de vijfde
plaats en de Philips P-2000 staat met
de Sinclair  ZX 80/81 op zes. De
tweedehands koerslijst wordt opgesteld
in samenwerking met computer
fabrikanten, importeurs en beedigde
makelaars in computerapparatuur. Naast
merkbekendheid wordt in de lijst ook
rekening gehouden met de ouderdom van
het microcomputersysteem. Voor de
eerste vier jaar wordt de prijs apart
vermeld, waarna de lijst volgt voor
apparatuur ouder dan vijf jaar. De
prijzen zullen elk half jaar worden
bijgesteld. HCC (adres postbus 2249,
3500 GE Utrecht) hoopt op die wijze een
beter inzicht te geven in de
microcomputermarkt.

LAATSTE NIEUWS MIR

De werkgroep Hamsat (PA0DLO) heeft weer
het laatste ruimtevaartnieuws uit
Rusland. Het Russische ruimtestation
MIR is rond 22 april in een lagere baan
gebracht. De hoogte van de baan van MIR
is nu gemiddeld ongeveer 1 km lager dan
die van SALYUT 7. MIR volgt SALYUT 7 nu
op een afstand van zo'n 7 minuten. Op
27 april is het ruimtevrachtschip
PROGRESS 26 aan MIR gekoppeld. Dit
vrachtschip leverde extra materialen en
instrumenten af die in MIR werden
geinstalleerd en getest door de
Russische kosmonauten Leonid Kizim en
Vladimir Solovjov. Naast deze
aktiviteiten hebben de kosmonauten zich
ook bezig gehouden met enig
geo-physisch onderzoek in MIR.

OVERSTAPJE NAAR SALYUT

Op 4 mei hebben de kosmonauten hun
werkzaamheden in MIR afgesloten. Op
maandag 5 mei zouden de kosmonauten
vertrokken zijn uit het ruimtestation
MIR en direkt naar het andere
ruimte-station SALYUT 7 zijn
overgestapt. Zij zijn goed bekend met
SALYUT omdat ze twee jaar geleden een
rekordvlucht van 237 dagen in dit
ruimtestation hebben uitgevoerd. De
speciale wetenschappelijke module
KOSMOS 1686 is nog steeds aan SALYUT 7
gekoppeld. Dit is de eerste keer in de
geschiedenis van de bemande ruimtevaart
dat een bemanning verhuist van een
ruimtestation naar een ander. De Russen
zijn van plan dergelijke operaties in
de toekomst vaker uit te gaan voeren.
Men gaat er namelijk van uit dat een
groot ruimtekomplex meerdere stations
kan bevatten die los van elkaar
vliegen. De eerder verwachte kombinatie
van aktiviteiten van MIR en SALYUT 7
wordt nu dus inderdaad gerealiseerd.

NIEUWE BEMANNING

Het is niet uitgesloten dat er al op
zeer korte termijn een nieuwe bemanning
naar MIR gaat. Er zijn geschikte
lanceervensters voor SOYUZ T-16, met
twee of drie kosmonauten aan boord, op
6 mei rond 1352 UTC (15:52 uur
Nederlandse zomertijd) op 8 mei rond
1301 UTC en eventueel nog op 10 mei
rond 1210 UTC. Als men geen gebruik
maakt van deze lanceervensters dan zal
men moeten wachten tot de volgende
geschikte periode in juni. Ook kan een
afwijkende lanceerprocedure worden
toegepast, bijvoorbeeld de procedure
die gewoonlijk alleen wordt gebruikt
bij de lancering van onbemande
PROGRESS-ruimtevrachtschepen.

WAARNEMEN STATIONS

De banen van MIR en SALYUT 7 liggen nu
zeer gunstig voor optische waarnemingen
in de periode kort na zonsondergang. De
waarnemer op de aarde bevindt zich
daarbij al in het donker terwijl de
ruimtestations en de daaraan gekoppelde
ruimtevaartuigen nog worden beschenen
door de zon. Hier volgen enige
geschatte tijdstippen waarop SALYUT 7
en MIR over Zuid-Nederland passeren van
west naar oost en dan bij onbewolkt
weer goed zichtbaar moeten zijn met het
blote oog:

LIJSTJE & TIJDEN

Wo-07-05-'86:  SALYUT 7 rond 1852 en
2027 UTC
                  MIR   rond 1858 en
2033 UTC
Do-08-05-'86:  SALYUT 7 rond 1914 en
2049 UTC
                  MIR   rond 1920 en
2055 UTC
Vr-09-05-'86:  SALYUT 7 rond 1936 en
2111 UTC
                  MIR   rond 1942 en
2117 UTC
Za-10-05-'86:  SALYUT 7 rond 1822 en
1957 UTC
                  MIR   rond 1829 en
2004 UTC
Zo-11-05-'86:  SALYUT 7 rond 1844 en
2019 UTC
                  MIR   rond 1850 en
2025 UTC

RADIOSIGNALEN

Bij de passages die later in de avond
plaatsvinden kan men goed zien hoe zo'n
ruimtestation de schaduw van de aarde
invliegt aan de oostzijde van de
waarnemer. De totale duur van een
passage is ongeveer 10 minuten van
horizon tot horizon. Als men tijdens de
passages tevens radiosignalen wil
waarnemen van de passerende objekten
kan men luisteren op 19,955 MHz, waar
een telemetrie-bakenzender te horen is
van KOSMOS 1686, die aan SALYUT 7 is
gekoppeld. Eventueel zijn ook
radiosignalen te ontvangen van MIR op
143,625 MHz met FM. Voor verdere
optische waarnemingen kan men eventueel
uitkijken naar SOYUZ T-16 en de
bovenste trap van zijn lanceer-raket,
als deze lancering in deze periode
inderdaad plaatsvindt. Mogelijk kan dan
ook een bakenzender van de SOYUZ worden
ontvangen op 20,008 MHz.

BOUW AMATEURSATELLIET

Het monteren van de verschillende delen
in de satellietbehuizing en het
bedraden van Phase III-C verlopen
vrijwel volgens plan. Er zijn eerder
problemen geweest met het monteren van
de heliumfles en met het funktioneren
van de Liquid Ignition Unit. Deze LIU
moet na de lancering het in- en
uitschakelen van de vloeibare
brandstof-raketmotor in de satelliet
regelen. Bij de lancering van Phase
III-C wordt een soortgelijke procedure
gevolgd als bij de lancering van OSCAR
10. De satelliet wordt eerst door de
ARIANE 4 raket in een hoge elliptische
parkeerbaan om de aarde gebracht.
Daarbij heeft de inclinatie een vrij
lage waarde. Daarna wordt de helling
van het baanvlak door de satelliet zelf
gewijzigd met behulp van de eigen
raketmotor. Men wil uiteindelijk een
inclinatie bereiken van zo'n 57 graden.

NAAR AMERIKA

Er is alleen nog enige vertraging in de
ontwikkeling van het mode S
relaisstation. Dit relais wordt in de
USA gebouwd. Rond 10 mei brengt een
team van AMSAT-DL de modules die in
Duitsland zijn gebouwd naar Colorado
voor inbouw in de nieuwe Phase
III-satelliet. Deze modules omvatten
onder andere de mode B, mode JL en mode
L RUDAK-relaisstations. Na de
thermische vakuumtests op 23 mei gaat
de satelliet naar Duitsland voor
vibratietests. Later wordt de satelliet
dan afgeleverd aan de ESA in Frankrijk
voor de lancering met de ARIANE 4
draagraket vanaf de lanceerinrichting
bij Kourou in Frans Guyana in
Zuid-Amerika.
