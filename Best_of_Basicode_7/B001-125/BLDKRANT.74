74, woe 03 jun '87

MENSELIJKE FOUT

Als gevolg van een 'operator error' zijn er
problemen ontstaan met de programmatuur in de
boord computer van OSCAR 9. Men is nog bezig
met het opnieuw laden van de programmatuur.
Voorlopig moet men rekenen op afwijkingen van
het normale gebruiksschema van OSCAR 9, aldus
onze hemel- en satelliet kenner PA0 - Nico -
DLO. Hij bericht ook over de USSR kunstmanen:

RADIO SPOETNIKS

De RS-groep in Moskou wil proberen RS5 en RS7
toch zoveel mogelijk in bedrijf te houden,
ondanks de lange schaduw perioden voor deze
oude satellieten. Van 4 tot 30 juni wil men
beide satellieten in bedrijf stellen tijdens de
tiende omloop van elke dag. Van 1 tot 25 juli
moet RS5 ingeschakeld zijn tijdens de negende
omloop van elke dag en van 1 tot 20 juli moet
RS7 ingeschakeld zijn tijdens de negende omloop
van elke dag. Op woensdagen zijn de satellieten
echter niet beschikbaar voor algemeen gebruik.
Volgens UA3CR ziet het er naar uit dat de
lancering van de nieuwe RS9 weer iets verder is
uitgesteld maar er zijn nog geen details bekend.

AMSAT OSCAR 10

De commando stations krijgen de indruk dat de
batterij in OSCAR 10 vrij zwaar wordt belast.
Het is nog niet duidelijk of dit wordt
veroorzaakt door stations die te grote uplink
vermogens gebruiken, of door bepaalde apparatuur
in de satelliet zelf. Voorlopig blijft mode B
echter beschikbaar voor algemeen gebruik met
beperkt uplink vermogen tussen de mean anomaly
phasen 30 en 220. De satelliet mag dus beslist
niet gebruikt worden in de uren rond het
perigeum.

UoSAT OSCAR 11

De standregel programmatuur in de boordcomputer
van OSCAR 11 is verder verbeterd en getest en
blijkt uitstekend te werken. Er worden regelmatig
beelden van de CCD-videocamera in OSCAR 11
ontvangen. Het UoSAT-team onderzoekt de beste
instelling van de camera, zodat steeds betere
video-beelden kunnen worden opgenomen. Er zijn
nu steeds meer stations in Engeland en de USA
betrokken bij het experimenteren met de packet
radio berichten uitwisseling door middel van
het Digital Communications Experiment (DCE) in
OSCAR 11. In Engeland wordt daarbij gebruik
gemaakt van het gateway-station GB2UP, dat een
speciale machtiging heeft voor het doorgeven van
packet radio berichten van en naar het DCE in
OSCAR 11. Ook wordt het DCE nu gebruikt voor
het verspreiden van nieuwe kepler baan
parameters van alle amateur satellieten en enkele
weersatellieten. Tot voor kort werden deze baan
parameters verspreid via de normale bulletin
uitzendingen van OSCAR 11. Omdat de parameters
nu worden uitgezonden door het DCE, is er meer
ruimte beschikbaar in het computer-geheugen voor
andere bulletin-berichten. De uitzendingen
vanuit het DCE zijn voorzien van 'n fout-detektie
code, zodat iedereen bij ontvangst van de baan
parameters zelf kan nagaan of de gegevens correkt
zijn ontvangen. Om elke parameter-set binnen een
regel van 80 karakters te laten passen heeft men
het aantal decimalen van de parameters terug
moeten brengen tot het hoogst noodzakelijke.

FUJI OSCAR 12

Nadat begin mei de nieuwe mailbox programmatuur
in OSCAR 12 was geladen liep de boordcomputer
vast op 14 mei. Daarna was mode JD alleen weer
beschikbaar als digitale repeater. De Japanse
kommando stations zijn echter weer bezig met
het laden van nieuwe programmatuur in de boord
computer van OSCAR 12. Men hoopt het Bulletin
Board System van mode JD begin juni weer aktief
te hebben. Mode JA wordt nu niet vaak in bedrijf
gesteld; voorlopig is alle aandacht gericht op
mode JD. Op maandagen en vrijdagen is OSCAR 12
helemaal uitgeschakeld. Tijdens de dagen dat
mode JD aktief is, blijft het systeem steeds
afwisselend twee uur in bedrijf en twee uur
buiten bedrijf. Als mode JD in bedrijf is,
staat hij meestal in de luister-mode. Dat
betekent dat de mode JD zender bij 435,913
MHz alleen inschakelt als er korrekte AX.25
frames worden ontvangen op een van de vier
uplink frekwenties op 2 m. Als er drie minuten
lang geen frames meer zijn ontvangen schakelt
de zender weer uit. Elke minuut wordt er vijf
seconden lang telemetrie uitgezonden, ook met
PSK. De huidige eerste versie van de
BBS-programmatuur is nog beperkt.

AMSAT PHASE III

Volgens de nieuwste plannen van ESA moet de
volgende ARIANE lancering, vlucht V19,
plaatsvinden in augustus. Als deze lancering
dan helemaal slaagt kunnen de volgende
lanceringen vrij snel daarna volgen. De
lancering van AMSAT-Phase III-C met de eerste
proeflancering van de nieuwe ARIANE 4 raket,
die nu vlucht V22 wordt genoemd, is in principe
gepland in februari 1988. Men denkt er echter
over deze vlucht naar voren te schuiven, tussen
de vluchten V20 en V21, zodat de lancering dan
al eind 1987 kan plaatsvinden.

AMSAT-DL is begonnen met de voorbereidingen
voor de bouw van AMSAT-Phase III-D, de opvolger
van de nog te lanceren Phase III-C. Deze Phase
III-D moet een grotere en zwaardere versie van
Phase III-C worden, en onder andere een mode JL
relais station aan boord krijgen dat een uitgangs
vermogen heeft van 250 W PEP. De satelliet, die
bij de lancering een gewicht van zo'n 400 kg zou
krijgen, wordt dan gelanceerd naar een hoge
elliptische baan in 1990 of 1991.

LUISTERAMATEUR TAPT MIR AF

Van Chris v.d. Berg, NL-9165, uit Den Haag
krijgen we via Fido erg veel informatie
toegespeeld over ruimtevaart zoals hij dat
beleeft via zijn ontvangers. Bijzonder
interessant zijn de rapporten van het
Sovjet ruimteschip Mir. Zijn waarnemingen
beginnen op donderdag 21 mei, dus de termen
'vandaag', 'hedenmorgen' slaan op die datum.

KOPPELING AAN MIR

Toen de Progress-30 aan Mir werd gekoppeld kon
Chris dat volgen op 143.625 Mhz. Hij schrijft:
De beloofde aankomst van de Progress-30 bij het
Mir-complex vandaag leidde ook tot een
geslaagde koppeling. Dat deze koppeling zou
plaatsvinden en ook daadwerkelijk werd afgerond
heb ik door beluistering van het radioverkeer
hedenmorgen kunnen vaststellen. hiervoor had ik
drie overkomsten van de satellieten nodig.

05:40-05:47 utc
Zodra ik de Mir kon horen was duidelijk, dat
de naderingsprocedure in een beslissend
stadium was gekomen. Romanenko geeft de stand op
van de 'Gruzovik vrachtwagen': 1.1 gr, dan minder
dan 0.5 gr. Brandstof verbruik: 790. Er wordt
iets uitgeschakeld en Romanenko reageert op
instructies van Tsup, het grondstation. Een
bepaald radiokanaal is uitgeschakeld. Ontvangst
via ander kanaal. Volgens Romanenko is de tijd
daar en dit wordt bevestigd.

07:13-07:22 utc
De ruwe koppeling, die ong. 05:53 utc (dus
onhoorbaar voor mij heeft plaatsgevonden) wordt
in deze doorgang afgerond. Romanenko heeft
contact met een hoge chef op de grond, die de
roepnaam 'Zarya-4' gebruikt. Ook spreekt hij
met collega Vladimir Alekseyevich
(Dzhannibekov). Romanenko spreekt over 'het
besluit van de koppeling' en 'het volbrengen
daarvan'. Laveykin meldt dat zij beginnen met
het controleren van de 'hermetische' afsluiting.
Om 07:22 meldt Romanenko, dat de Progress-30
'door- en door' gekoppeld is.

Om 08:33 utc eerste officiele bericht via de
pers over de koppeling (om 07:53 utc - 09:53
Moskoutijd) van de Progress-30 aan de
koppelingspoort van de Kvant. Dus: eerste
contact en ruwe koppeling om 05:53 utc en
technische afronding klaar om 07:20.

08:52-08:57 utc
Romanenko praat met Tsup over de geslaagde
koppeling. Laveykin over de eerste controle,
zoals de 'conservering' van de vrachtruimte.
Alles is prima in orde. Dzhannibekov
informeert naar de eventueel aanwezigheid van
stof. Laveykin heeft dit niet aangetroffen,
maar dat kan volgens hem in de loop van de
werkzaamheden nog wel gebeuren. Romanenko
herhaalt dat de afsluiting hermetisch is.
Zullen doorgaan met werk. Felicitaties over en
weer. Hij stelt het navolgende dagschema voor:
eerst gymnastiek met medische registratie zoals
eerder was afgesproken met arts Tamara, dan het
middagmaal en tenslotte een reportage. Lang
heen en weer gepraat over mogelijk andere
schema's met Tsup.

Tenslotte: bakensignaal van (mogelijk)
Progress-30 op 19.990 MHz niet meer gehoord.
Baken dus blijkbaar uitgezet. Aldus Chris
v.d. Berg.

ONTVANGST IN SPANJE

Jos Lemmens uit Vlaardingen schrijft een
verbazingwekkend rapport over de ontvangst
van Radio 5 in Spanje. Leest u even mee:
'Zondag 10 mei was ik in Spanje op vakantie
in Malgrat de Mar, 56 km ten noorden van
Barcelona. Ik zat die avond om ca. 22:40
in m'n hotelkamer te spelen met de Sony
Walkman WM-F31/F41 en tot mijn grote
verbazing hoorde ik toen Hobbyscoop. Ik heb
het hele programma letterlijk kunnen
volgen. Af en toe zakte de ontvangst wel
even in andere zenders weg, maar door m'n
Walkman goed te richten kon ik toch alles
volgen. Verder draaien bijna alle uitgezonden
Basicode programma's van de woensdagen en de
zondagen zonder problemen op de Commodore
128.' Aldus Jos. Heeft u ook vakantie
ervaringen met Radio 1 of 5? Schrijft u gerust.
Na de zomer wijden we er een Beeldkrant aan.
Overigens zijn we gedurende de maand juli
uit de lucht, zowel op woensdag als zondag.

TERUGLOPENDE DENKKRACHT?

Pomp eens wat verse zuurstof naar die grijze
cellen. NOS-sportief geeft adviezen voor een
gezonde geest in een gezond lichaam. Radio 5,
of het geluidskanaal van Nederland 1/2, ma
t/m zaterdag van 9:00-9:25 uur. Deze week met
adviezen van Fred Brouns (universiteit van
Maastricht) over juiste voeding, en sportarts
Gee van Ens over het voorkomen van (sport)
blessures. Schrijf voor adressen en telno.s
naar NOS-Sportief, Postbus 1010, 1200 BA in
Hilversum.
