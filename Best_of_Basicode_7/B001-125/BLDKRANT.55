55, woe 17 dec '86

PROGRAMMEERWEDSTRIJD

De Hobbyscoop programmeer wedstrijd krijgt nog
een staartje. In overleg met diverse instanties
is de sluitingsdatum nu defintief gesteld op
zondag 1 maart. Voor die tijd moeten alle
inzendingen, nieuwe of verbeterde uitvoeringen,
binnen zijn. De inzendingen moeten voldoen aan
het NOS-Basicode protocol zoals verderop
afgedrukt. Er zijn een aantal redenen voor
het uitstel: het verzoek van een aantal
luisteraars om ook de gehele Kerstvakantie
te kunnen benutten bracht ons al voorbij de
datum van 1 januari. Verder kwam deze maand
de samenwerking met het blad Aarde en Kosmos
tot stand. Hobbyscoop zal de software die in
dat blad staat afgedrukt, gaan uitzenden.
De lezers worden ook uitgenodigd om mee te
doen aan de wedstrijd, evenals de luisteraars
en kijkers van Teleac.

TELEAC CURSUS

Teleac zendt volgende jaar namelijk de cursus
Gestructureerd Programmeren uit. Ook bij deze
cursus is software, die de deelnemers deels op
een floppy disk krijgen. Die programma's zijn
geschreven in GW-Basic, dat gebruikt wordt op
Personal Computers of PC's. Hobbyscoop overweegt
om ook deze programma's te verstrekken aan de
luisteraars. Dat zou dan in Basicode-1 gaan,
dus zonder het gebruik van subroutines. De
programma's kunnen dan wel binnen worden
gehaald, maar werken niet meteen op de computer.
Zij moeten eventueel door de programmeur
zelf worden omgezet. In elk geval zijn de
listings beschikbaar en daarmee kan men zien
wat bedoeld is met Gestructureerd Programmeren.
De overige programma's die Teleac gebruikt zijn
in de NOS-Basicode standaard geschreven en
kunnen dus zonder meer door ons worden
uitgezonden. De cursus loopt op radio en TV
tegelijk met ondersteuning van Hobbyscoop.

HOOFDPRIJS

Tenslotte zijn nog niet alle prijzen binnen,
want veel meer instanties en firma's wilden
prijzen geven dan wij dachten. En natuurlijk
maken we daar graag gebruik van, ook al kost
dat even meer tijd. Er is ruim f 30.000 aan
prijzen en in elk geval zijn de hoofdprijzen
bekend: Honeywell Bull Nederland in Amsterdam
stelt Bull Micral 60 PC-systeem ter beschikking
met een waarde van f 15.000. Deze complete
uitrusting vormt ongetwijfeld de hoofdprijs.
Zoals al bij de opening van Fido in mei van
dit jaar opgemerkt, gaat het hier om een
zogeheten Advanced Technology (AT) computer,
compleet met software bibliotheek, kleuren
monitor, extra kleurenkaart en harddisk.
De machine komt uit een nieuwe generatie,
die ook chipkaarten (smartcards) zou kunnen
lezen. Afgezien daarvan is hij natuurlijk
buitengewoon snel.

PRIJZEN REGEN

Apple (Zeist) stelt zijn splinternieuwe II-GS
computer beschikbaar, die zo gewild is, dat hij
nog maar mondjesmaat geleverd worden.
De waarde van de II-GS met kleurenmonitor is
ongeveer f 5000.- Volop leverbaar zijn de
Yuppie PC's Van Witland computers in Zoeterwoude.
Met monitor en twee floppy drives. Deze
PC heeft een waarde van f 3500.- en hoort
daarmee ook tot de hoofdprijzen, evenals de
Ormas-Sharp PC-1600 combinatie. Het gaat om
een zakcomputer (uit Houten) die gemakkelijk
kan worden meegenomen. Thuis kan hij in de
printer-plotter combinatie worden gestoken,
met mogelijkheden tot communicatie en opslag
van gegevens op disk. Inwendig geheugen 64 Kb.
Winkelprijs f 3750.-

NOG MEER COMPUTERS

Twee draagbare computers komen er ook aan.
Olivetti (Leiden) stelt zijn batterij gevoede
model M-10 en printer PL-10 ter beschikking.
Winkelwaarde circa f 1500.- De Canon X-07
komt van Holland Systema in Weesp. Een zeer
compacte draabare computer met compacte
printer. Winkelwaarde f 1250.- Naast een
Exidy en MSX-computer van Hobbyscoop zelf nog
vier computers, waaronder een opmerkelijke.
Allereerst de C-128 van Commodore Nederland
(Amsterdam) met recorder. Winkelwaarde f 1200.
Dan de nieuwe Sony MSX-2: HB F9P van f 950.-
van Brandsteder in Badhoevedorp. f900 kost
de Texas Instruments (Amsterdam) TI-74
programmeerbare rekenmachine 'Basicalc' en
tenslotte is er Atari Benelux 130XE met
recorder voor rond de f 500.-

PRACHTIGE PRINTERS

Een hele fraaie printer is die van Hewlett
Packard Amstelveen. De QuietJet Plus inkjet
machine heeft een winkelwaarde van f 2200.-
Compudata (ook Tulip computers) in Den Bosch
verstrekt de Star NL-10 printer met een waarde
van f 1550.- Philips Nederland (Eindhoven)
komt met twee prijzen: een matrix-printer,
heel geschikt voor MSX-2 en een kleuren
monitor met hoogoplossend vermogen. IBM
Nederland (Amsterdam) verstrekt geen computer
maar wel een waardebon waar met gemak fraaie
randapparatuur voor kan worden aangeschaft,
bv. een forse printer. Softkey (Deventer)
geeft twee waardebonnen van elk f 500.- voor
de aanschaf van professionele software.
Ricoh Europe (een computer- en kopieer
machine producent) in Amstelveen geeft een
heel andere prijs: een auto-focus camera
van f 400.- Wang Nederland (Culemborg)
bedacht ook een originele: witte, metalen
diskette koffertjes met een winkelwaarde
van f 200.- Er zijn er vijf beschikbaar!
Dan zijn er nog gratis abonnementen op de
HCC-nieuwsbrief met bijbehorend lidmaatschap
van HCC (Utrecht). Zo'n twintig stuks.

UITREIKING IN JAARBEURS

De uitreiking van de hoofdprijzen geschiedt
op de PCM-show in Utrecht die van 20 tot en
met 23 mei in de Jaarbeurs wordt gehouden.
Die dag worden de hoofdprijzen persoonlijk
uitgereikt aan de prijswinnaars door de gulle
gevers. De namen zullen 's avonds in de
uitzending bekend worden gemaakt. Een en ander
gebeurt in samenwerking met Personal Computer
Magazine (Amsterdam) die ook 20 abonnementen
ter beschikking stelt.
Overigens: de rangschikking van de genoemde
prijzen is nog betrekkelijk willekeurig. Nog
niet alle prijzen zijn binnen en een definitieve
ranglijst laat nog even op zich wachten. Wel is
al duidelijk dat het alleszins de moeite is om
mee te doen, of om mee gedaan te hebben, want
uiteraard alle inzendingen die wij in '86 en
een deel van '85 binnenkregen tellen mee.

BASICODE PROGRAMMEERTIPS

Originele programma's, nuttige programma's
gooien hoge ogen bij de wedstrijd. De
inzendingen dienen te voldoen aan het NOS
Basicode protocol. Daarom hier een lijst met
de meest voorkomende fouten.

1. Altijd de regel 1000 volgens 'het boekje'
samenstellen. Dus: 1000 A=xxx:GOTO 20.
xxx is het aantal bytes dat als stringruimte
moet worden gereserveerd, wat voor sommige
computers noodzakelijk is.
 2. Regels tussen 1001 en 1009 niet gebruiken,
want deze worden in Basicode niet gelezen!
 3. Op regel 1010 begint het programma met:
 REM NAAM VAN HET PROGRAMMA.
 4. Neem de aanbevolen regelnummering
in acht. (Vanaf 20000 de eigen
subroutines, vanaf 25000 DATA en vanaf 30000
(tot max. 32767) eventuele REM's.
 5. Voorzie het programma van een
zodanige introductie, dat de
bedoeling van het programma voor de
gebruiker duidelijk is. Een zeer intelligent
werkend berekenings programma zonder duidelijke
handleiding (en alleen voor insiders te
begrijpen) is betrekkelijk waardeloos!

VERBODEN VARIABELEN

6. Gebruik geen 'verboden variabelen' (zie
het boek), deze vormen namelijk voor sommige
computers z.g. sleutelwoorden (keywords).
Ook variabele namen, die met een O beginnen
mogen niet worden gebruikt! In dit verband
ook oppassen, dat er niet per ongeluk een
sleutelwoord ontstaat, voorbeeld: IF B=A
THEN...., wordt soms gelezen als: IF B= AT
HEN.... en geeft dan aanleiding tot een SYNTAX
ERROR. Met haakjes erom is dit te verhelpen:
IF (B=A) THEN....
 7. Neem nooit aan, dat een variabele,
die in het programma voor het eerst
wordt aangeroepen, altijd op nul staat. Men
MOET elke variabele tevoren een waarde
toekennen. Als het kan voorkomen, dat een
variabele wordt aangeroepen, b.v. om te
worden gebruikt in een berekening, maar de
mogelijkheid bestaat dat deze tevoren nog
niet een waarde heeft gekregen, declareer
deze variabele dan aan het begin van het
programma gelijk aan nul.
 8. DIM statements altijd aan
het begin van het programma plaatsen.
Een verderop geplaatst DIM statement
kan aanleiding geven tot een REDIM'D ERROR,
als de regel een tweede maal wordt doorlopen.

LOGISCHE VERGELIJKINGEN

9. Speciale aandacht voor de logische
vergelijkingen (AND, OR, NOT). Gebruik hier
ALTIJD haakjes om de berekeningsvolgorde aan
te geven, dus niet: IF A>B AND C=D THEN.....,
maar IF (A>B) AND (C=D) THEN.....
 10. Speciaal de mensen, die een
machine gebruiken met meer dan 40
tekens per regel en meer dan 24 regels
per scherm kunnen problemen krijgen, als het
programma op een echt 40x24 scherm wordt
gedraaid. Dan blijkt plotseling het scherm te
scrollen of de regels op de volgende regel
verder te lopen. De hele schermindeling loopt
dan in de war. Berucht is het zinnetje 'Druk
op een toets voor verder'. De cursor staat dan
op de 25ste regel te knipperen en als die regel
er niet is, dan scrollt het scherm 1 regel op
en de bovenste regel verdwijnt. Een puntkomma
kan hier wonderen doen! (Voorbeeld: PRINT 'DRUK
OP EEN TOETS';:GOSUB 210).
 11. Let erop, dat de regels, zoals ze in
Basicode worden opgeslagen, nooit langer dan 60
tekens mogen zijn! Speciaal DATA-regels
zijn berucht!
 12. Gebruik waar mogelijk de subroutines
300 en/of 310 om een goede presentatie van
getallen op het scherm te krijgen. Voorbeeld: B=5:
PRINT'Aantal:'; B kan opleveren: Aantal:5 of
Aantal: 5, Beter is: B=5 : SR=B : GOSUB300 :
PRINT'Aantal: ';SR$. Dit geeft op elke computer:
Aantal: 5
