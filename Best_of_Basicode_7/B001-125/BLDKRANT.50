50, zon 23 nov '86

FACSIMILE ONTVANGST

In Hobbyscoop van afgelopen woensdag kreeg
facsimile ontvangst een ereplaats, die dankzij
de micro-elektronica (om met de collega van een
andere zuil te spreken) veel meer mogelijkheden
dan vroeger biedt. Hier wat aanvullende
informatie: Voor wie geen zin heeft om zelf de
soldeerbout ter hand te nemen en toch voor
betrekkelijk weinig geld fax wil ontvangen, is
de Telereader model FXR-550 een mogelijkheid.
Het apparaat kost bijna 1500 gulden, en kan aan
een communicatie-ontvanger worden gehangen.
Ontvangst van lange- en kortegolf fax plaatjes
op de monitor is vrij simpel haalbaar. In de
praktijk betekent dat weerstations (Deutsche
Wetterdienst, Bracknell, Moskou etc.) en
persfoto's. Achter op de Telereader zit wel een
printer-uitgang, maar het gaat hier om een zeer
exotische plug waarvan bovendien nog geen
gegevens bekend zijn. Hou het dus maar op
de exclusieve bruikbaarheid van de monitor.
De Telereader FXR-550 heeft een omschakeling
voor de gebruikelijke trommel-snelheden 60, 90,
120, 180 en 240 rpm en Auto. Acht gradaties
tussen wit en zwart haalt deze 'doos' en dat
is net genoeg voor acceptabele persfoto's op
het beeldscherm en redelijke kaartjes.

DUURDERE APPARATUUR

Een stap duurder, maar ook veel fraaier is
(weer)-satelliet ontvangst. Het verlanglijstje
daarvoor zou er zo uit kunnen zien:

-Satelliet-ontvanger  rond    f. 1900,-
-Meteosat-converter    ''     f.  835,-
-137 MHz-antenne, incl trafo  f.  350,-
-Yagi voor meteosat           f.  500,-
-137 MHz-GaAs-fet mastpreamp  f.  360,-

Daarbij dan een fax-converter voor ontvangst
in zwart-wit (2350 gulden) of in 'valse kleuren
techniek' (3495 gulden). Bij de hierboven
opgesomde prijslijst blijkt direct, dat in een
klap zowel de satelliet ontvangst op de lage
banden (137 MHz) als van meteosat (1691-1694 MHz)
is ingecalculeerd.

VEEL MOGELIJKHEDEN

Veel mogelijkheden biedt de fax-converter voor
kleur van Wraase (FX 666) met als groot pluspunt
het maximaal oplossend vermogen van 512 punten
bij 512 lijnen en 64 grijswaarden. Ook de vier
pagina geheugens, waarin een beeld kan worden
opgeslagen, zijn aantrekkelijk. Als met behulp
van een timer deze vier geheugens met een
plaatje zijn gevuld, kunnen ze achter elkaar
als een filmpje worden 'geanimeerd'. Depressies
gaan ervan leven en wolken formaties komen in
beweging, net als het KNMI wel eens in het half
elf-journaal laat zien.

In de uitzending kwam Hans Doeven aan het woord,
een handelaar die zich al jaren 'breed' in de
mogelijkheden heeft verdiept. Adres: Doeven,
Schutstraat 58, 7901 EE Hoogeveen. Tel.
05280- 69679. Wie zich eerst een rustig op het
onderwerp fax wil 'inlezen' en in een koop de
nodige frequenties van fax stations wenst aan
te schaffen, is het best af met het boekwerk:
Guide to facsimile stations, sixth edition,
van Juergen Klingenfuss. De boeken van
Klingenfuss worden in Nederland geimporteerd
door uitgeverij Michiel Schaay, Postbus 139,
3940 AC Doorn. Telefoon 03430- 16396. U
kunt ook nog altijd lid worden van de
werkgroep Kunstmanen, die op het gebied van
fax veel projecten begeleidt en bevordert:
secretaris J. Scherhorn, Dollardstraat 126,
3812 EP Amersfoort, tel: 033-63 06 41.

HORIZON EN RUIMTEVAART

Volgende week dinsdagavond wijdt het NOS-TV
programma Horizon een uitgebreide special aan
ruimtevaart. Er werden zowel opnamen in Amerika
als Rusland gemaakt. Thema van de uitzending is:
Wie voert de Space-race aan. Aan de zijde van
de Russen spreekt het hoofd van het bureau voor
ruimte onderzoek Vjetsjeslav Rodin. Philip
Colbertson, general manager van NASA, doet
het woord namens de Amarikanen. Er worden
Russische hoogstandjes getoond op het
gebied van ruimtevaart, waaronder de werking
van een marslander. Horizon is trots fraaie
opnamen te kunnen tonen.

RADIOSTATION OP IJSSCHOTS

Nico Janssen PA0DLO, pas uitgeroepen tot
Amateur van het Jaar door de VERON, heeft ook
Russisch ruitevaart nieuws. Hij schrijft: het
huidige gebruiksschema van RS5 en RS7 blijft
gehandhaafd tot de tweede week van december.
Van begin december tot begin januari verblijven
deze twee satellieten kontinu in het zonlicht.
In die periode kunnen ze dan ook langduriger
ingeschakeld blijven. Vanaf 10 december zal
4K0D aktief zijn via RS5 en RS7 vanaf een
wetenschappelijk station op een drijvende
ijsschots. Dit station bevindt zich nu op 82
graden noord en 167 graden oost. Er is nog geen
duidelijkheid over de lancering van RS9 en/of
RS10. Er gaan geruchten dat er midden januari
misschien een lanceermogelijkheid is.

AMSAT-OSCAR 10

Op 2 november is Randy, VE1SAT, erin geslaagd
de boordcomputer van OSCAR 10 weer te resetten.
Het mode B relais en het Engineering Beacon
werden daardoor uitgeschakeld, en het General
Beacon op 2 meter zond daarna alleen nog maar
een ongemoduleerde draaggolf uit. Later lukte
het de kommandostations een klein programma in
de boordcomputer te laden waarmee enige
telemetrie kon worden uitgezonden. Daaruit bleek
dat vrijwel alle systemen in de satelliet nog
uitstekend werken en dat de batterijspanning
geleidelijk aan weer op de normale waarde begon
te komen. Het ziet er naar uit dat de zonnehoek
in oktober toch niet helemaal bij 90 graden is
gekomen, zodat de batterijspanning in die
periode niet echt ver gezakt is. Er is dan ook
vrijwel geen verandering gekomen in de toestand
van de geheugens in de boordcomputer in OSCAR
10. Omdat de meeste geheugencellen defekt zijn
geraakt verwacht men dat het onmogelijk zal zijn
ooit nog volledige kontrole over de satelliet
te krijgen. Het zal dus niet meer lukken de
relaisstations automatisch in en uit te schakelen
en de bakens zinvolle informatie te laten
uitzenden. Ook zal het onmogelijk zijn de stand
van de satelliet in de ruimte te regelen zodra
dat nodig is in verband met de ongunstige zonnehoek.

NIET DOELLOOS

Om de satelliet verder niet geheel doelloos zijn
omlopen rond de aarde te laten maken wil men
het mode B relaisstation over enkele weken
inschakelen en vrijgeven voor algemeen gebruik.
Eerst wil men de batterij echter voldoende
opgeladen krijgen. Zodra het mode B relais is
vrijgegeven worden de gebruikers dringend
verzocht uitsluitend zeer lage uplink vermogens
toe te passen, zodat de belasting voor de
batterij zoveel mogelijk wordt beperkt. De
kommandostations kunnen immers niet meer
ingrijpen als de batterijspanning te laag wordt.
Ook worden de gebruikers verzocht OSCAR 10
helemaal niet te gebruiken als hij zich in de
buurt van zijn perigeum bevindt, omdat hij in
dat deel van zijn omlopen tijdelijk in de
schaduw van de aarde komt. Op deze wijze lukt
het misschien OSCAR 10 nog enkele maanden
enigszins bruikbaar te houden in afwachting
van de lancering van zijn opvolger, AMSAT Phase
III-C, in de zomer of herfst van 1987.

UoSAT-OSCAR 11

Aan de DIARY-programmatuur, die de gang van
zaken aan boord van OSCAR 11 regelt en
kontroleert, zijn onlangs enkele nieuwe
mogelijkheden toegevoegd. Een foutdetektie- en
korrektie schakeling in de satelliet zorgt
ervoor dat alle tijdelijke fouten in het
computergeheugen, die ontstaan als gevolg van
kosmische straling, automatisch worden
gekorrigeerd. Nu zorgt een nieuw programma,
Memory Wash, er ook nog voor dat alle
gekorrigeerde bytes regelmatig opnieuw worden
weggeschreven in het geheugen. Een andere,
nieuwe mogelijkheid is dat nu in de DIARY
programmatuur tot 32 verschillende aktiviteiten
kunnen worden afgewisseld, zonder tussenkomst
van een kommandostation. Begin oktober zijn de
aktiviteiten van OSCAR 11 gedurende enkele weken
gekombineerd geweest met die van het Zweedse
wetenschappelijke Viking-projekt. In die periode
vielen de baanvlakken van deze satellieten
vrijwel samen. Veel van de experimenten in
OSCAR 11, zoals de Geigertellers en de
magnetometer, geven meetresultaten die in
samenhang met de resultaten van soortgelijke
experimenten in de Viking-satelliet interessante
resultaten opleveren voor het internationaal
onderzoek van de magnetosfeer en de ionosfeer.
In dit projekt leverde OSCAR 11 nu bijna 800
kbyte aan meetgegevens. Wetenschappers van
verscheidene universiteiten zijn betrokken
bij dit projekt.

FUJI-OSCAR 12

De Japanse kommando stations hebben eind oktober,
na vele experimenten en verbeteringen aan de
apparatuur en antennes van de grondstations,
de nodige extra programmatuur kunnen laden in
de boordcomputer in OSCAR 12. Op 1 november
konden daarom de eerste experimentele
PSK-uitzendingen van de mode JD-zender op
435,910 MHz worden gestart. Sindsdien is mode
JD regelmatig in bedrijf, vooral tijdens
omlopen waarbij de satelliet binnen het bereik
komt van Japan. Men wil mode JD voorlopig vooral
in bedrijf stellen op woensdagen en zaterdagen.
Op maandagen en vrijdagen is de satelliet
uitgeschakeld en op de andere dagen is mode JA
beschikbaar. Mode JA en mode JD zullen niet
tegelijkertijd in bedrijf zijn. Mode JD zendt
nu alleen nog maar telemetrie en eventueel
berichten van de kommandostations met PSK. De
mailbox funktie van deze mode is nog niet
beschikbaar. Daarvoor moet nog meer programmatuur
worden geladen in de boordcomputer. De huidige
PSK-uitzendingen kunnen zeer goed worden
gebruikt door de toekomstige gebruikers van mode
JD voor het testen van hun ontvanger en decoder
voor deze mode.

PRINT PROBLEMEN SINCLAIR

Bij het BASICODE-vertaalprogramma is er soms
een probleem met de printer omdat het programma
deze uitschakelt t.b.v. 42 kolommen op de
ZX-printer. Een aantal luisteraars schreef ons
dat. Jan Bredenbeek, auteur van het programma,
loste het ook even op. Hij schrijft: om andere
printers aan de praat te krijgen dient als
volgt te worden gehandeld:

1 Laad EERST 't BASICODE-vertaalprogram

2 Toets in: CLOSE #3

3 Geef een CLEAR-opdracht met een zodanige
waarde dat de printersoftware in het geheugen
net onder het BASICODE-vertaalprogramma komt.
De code van het vertaalprogramma begint op
adres 55600. Als uw printersoftware bijv. 500
bytes lang is geeft u CLEAR 55099 (=55600-500-1).

4 Laad daarna de code in op het adres dat 1
hoger is dan datgene wat u in uw CLEAR-opdracht
gaf. In het voorbeeld dus 55100.

5 Geef dan een RANDOMIZE USR <adres> waarbij
het adres gelijk is aan dat in punt 4.

Als uw printersoftware in EPROM zit hoeft u
alleen maar een CLOSE #3 te geven. Weer een
heleboel mensen geholpen. Dank je Jan.

STUUR UW CLUBBLAD

Hoe krijg ik regelmatig een vermelding in de
agenda? Vele mensen, die nu op onregelmatige
tijden briefkaarten schrijven, vragen zich dat
af. Een handige methode is om uw clubblad of
verenigings orgaan op te sturen. Zet ons op uw
verzendlijst. Wij lezen elk periodiek en als
er een beetje belangrijke aankondigingen in
staan nemen we ze zelf over. Een paar clubs
doen het al zo. Scheelt u een briefkaartje of
briefje. Een hele lijst, b.v. tot aan maart
volgend jaar nemen we niet op. In dat geval
moet u na enige tijd, als u ziet dat u uit de
agenda begint te vallen, opnieuw insturen. In
elk geval is de landelijke elektronische
agenda de snelste en meest actuele manier
pubilcatie. Voor de secretaris met computer
en modem is het ook mogelijk zijn gegevens
per Fido door te geven. Via het landelijke
net of naar Hilversum 035-45395, Node 202.
Of via postbus 1200, 1200 BE Hilversum.

HOBBYSCOOP BINNENKORT

-Test Toshiba T-1100 schootcomputer
-Test erg goedkope PC
-Grafische mogelijkheden en video
-KG-super ontvanger NRD-525
-Test dubbel cassettedeck Philips
-Test 70 cm & 2 M portofoon
