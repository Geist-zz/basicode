103, woe 11 nov '87

GROOTSTE HCC MICRO COMPUTER DAGEN

De HCC Micro Computer Dagen van 20 en 21
november zullen de grootste worden uit de 11
jarige geschiedenis van deze in ons land. Niet
alleen het aantal standhouders stijgt nog
altijd aanzienlijk maar ook de speciale
demonstraties van computertoepassingen
nemen elk jaar meer ruimte in beslag. Bijna
34.000 vierkante meter met aanbiedingen en
bezienswaardigheden voor iedereen die
geinteresseerd is in computers of gewoon
een gezellig dagje uit wil. Aldus een
persbericht van de Utrechtse HCC.

VEETEELT EN LANDBOUW

Een van de demonstraties van dit jaar heeft
betrekking op computergestuurde voedering
in de veeteelt. Ruim 5000 landbouwbedrijven
in ons land maken hiervan al gebruik. Om
een en ander te demonstreren zullen dit jaar
onder meer twee echte koeien aanwezig zijn.
Maar ook demonstraties uit de akkerbouw en
zelfs een computerweerstation.

RUIMTEVAART EN STERRENKUNDE

Ook bij de ontvangst van communicatie- en
weersatellieten speelt de computer een grote
rol. In de speciaal ingerichte 'space' hoek
zullen met behulp van directe satelliet
verbindingen diverse demonstraties worden
gegeven. Verder toont men astronomische
toepassingen zoals een computerplanetarium
en een ruimtevaart databank. Er zal bovendien
een opblaasbaar planetarium aanwezig zijn waar
aan 40 personen per voorstelling een korte
introductie in de sterrenkunde kan worden
gegeven met behulp van sterrenprojectie en
uitleg.

BEELDBEWERKING

De Technische Universiteit uit Delft zal
demonstraties geven van beeldbewerking op de
computer. Te denken valt hierbij niet alleen
aan het inlezen van beelden in de computer
maar ook aan het vergroten en corrigeren
ervan alsmede aan patroon herkenning door de
computer. Er zullen door de TU Delft bovendien
gratis diskettes worden verspreid met
introductie programma's op dit gebied.

MUZIEK EN COMPUTER

Dit jaar zullen de HCC-dagen vooral in het
teken staan van computers en muziek. Niet
alleen zal er een grote expositie te zien
zijn over het verleden, heden en toekomst van
de computermuziek, maar er zal ook een
spectaculair concert worden gegeven door
computermuziek specialist Floris Kolvenbach,
in samenwerking met Diam BV studio's, laser
specialist Resal en licht- en geluid
specialist Primo. Te denken valt hierbij aan
muziekcomputers en computergestuurde
synthesizers maar ook aan laserprojecties en
speciale lichteffecten die met behulp van de
computer worden gerealiseerd. Met andere
woorden: een uniek futuristisch concert waarbij
bijna uitsluitend gebruik zal worden gemaakt
van de computer. Het zal tevens de grootste
computermuziekshow worden die ooit door een
Nederlander is gerealiseerd. Vorig jaar gaf
Floris Kolvenbach met veel succes een
soortgelijk concert in Parijs.

DUURRECORD COMPUTEREN

De HCC heeft van de redactie van het Groot
Guinness Book of Records toestemming gekregen
om tijdens de HCC Dagen een duurrecord
computeren te laten neerzetten. Het is de
bedoeling dat acht deelnemers middels een
afvalrace om dit Nederlands duurrecord zullen
gaan strijden. De recordpoging begint een dag
voor de feitelijk beursopening omdat de
organisatie wil voorkomen dat alle deelnemers
zaterdag zonder problemen de 'eindstreep' van
16.00 uur halen.

FIDO DEMONSTRATIES

Zoals altijd ook dit jaar weer aandacht voor
Fido, het electronisch bulletinboard van de HCC.
Nieuw dit jaar is dat op de beurs twee
tijdelijke knooppunten worden opgesteld waarmee
computeraars thuis contact kunnen leggen wanneer
ze beschikken over een modem en de juiste
commmunicatie software. Een van de twee nummers
is gereserveerd voor Opus, een Fido compatible
systeem met een aantal extra mogelijkheden. De
nummers zijn alleen op de HCC Dagen bereikbaar.
FIDO: 030-942204
OPUS: 030-932067
Hobbyscoop demonstreert aan de stand de eigen
Fido, een samenwerkings project met HCC

FIDO DOVENRAAD

Direct na de officiele opening van de beurs zal
de HCC Olivetti gebruikersgroep in samenwerking
met HCC afdeling Hoorn een complete Fidonode,
te weten een personal computer, een modem, een
printer en het Fido communicatie programma,
aanbieden aan de Stichting Nederlandse
Dovenraad. Tevens komen alle telefoonkosten,
die met het gebruik van deze Fido worden gemaakt,
voor rekening van HCC. Het unieke van dit
project is dat de leden van de dovenraad geen
lid hoeven te zijn van de HCC om gebruik te
maken van deze Fidonode. Een situatie zoals
die bij Hobbyscoop al wat langer bestaat.

SCHAAK EN COMPUTER

Schaken tegen de computer is een bezigheid
waarmee veel schakers zich de laatste jaren
bezighouden. Reden voor HCC om ook aan deze
computer toepassing aandacht te besteden op
de HCC-dagen. In samenwerking met de Computer
Schaak Vereniging Nederland en Swift zal op
de beurs een bekend Nederlands schaker het
opnemen tegen een schaakcomputer. Dat gebeurt
op een speciaal electronisch schaakbord
waarbij de zetten via een computer
geprojecteerd worden op een groot scherm
zodat beursbezoekers deze partij kunnen
volgen.

BUITENLANDSE GASTEN

De HCC heeft sinds enkele jaren speciale
banden met computer gebruikers in Polen. In
het verleden heeft de HCC wel eens computers
geschonken aan Poolse scholen en sinds
vorig jaar draait er in Polen ook een Fido.
Op de HCC-dagen zal een vertegenwoordiging van
de Poolse gebruikers groep aanwezig zijn en
met deze Fido verbinding leggen. Verder zullen
onze Poolse gasten demonstraties geven van
muziek- en grafiek programma's en zal er een
Poolse IBM kloon te zien zijn.

RADIO EN TV

Op uitnodiging van de HCC komt uit Duitsland
ook een vertegenwoordiging van de Computerclub
WDR van het gelijknamig Duitse TV-programma.
Ook het Nederlandse NOS-journaal is aanwezig.
NOS-Hobbyscoop mag uiteraard ook niet ontbreken.
Fido en Basicode (op de PC) zijn twee thema's
die op de stand worden gedemonstreerd.

BEURSINFORMATIE

Dit jaar zal veel aandacht worden besteed aan
de informatie voorziening op de beurs. Micro
Technology zal vanuit hun stand een 20 tal
beeldschermen op de beurs voorzien van
informatie over standhouders, speciale
demonstraties, weggelopen kinderen en alles wat
voor de bezoeker interssant is om te weten.
Verder zal Vidcom Rentservice met een grote
Vidiwall aanwezig zijn waarop naast reclamespots
van deelnemers ook beelden van de beurs
te zien zullen zijn.

Verder demonstraties van een computergestuurde
lichtshow, verwarmings systeem en tastapparatuur,
de winnaars van Micro Masters Holland met
zelfgemaakte computerprogramma's, HCC-afdelingen
en groeperingen met demonstraties, een
tweedehands markt, films, lezingen en twee
sprekbeurten over besturings systemen (aanvang
vrijdag om 10.30 uur) en Telematica (aanvang
zaterdag 10.30) met interessante gastsprekers.

GEEN VERKEERSCHAOS

Vorig jaar passeerden bijna 55.000 bezoekers
de poorten van de Jaarbeurs. Vanwege dit
onverwacht groot aantal belangstellenden kwam
het verkeer in en om Utrecht geheel vast te
zitten en moest de mensen via de verkeers
informatie worden geadviseerd om de trein te
nemen of thuis te blijven. Hoewel de
organisatie dit jaar rekent op een nog groter
aantal bezoekers is men op alles voorbereid
zodat een nieuwe verkeerschaos niet meer
waarschijnlijk is.
De HCC Micro Computer Dagen worden gehouden
op 20 en 21 november van 10.00 tot 17.00 uur
in de Koninklijke Nederlandse Jaarbeurs te
Utrecht. Toegang: fl. 7,50 Met reductiecoupon
fl. 5,- HCC-leden en kinderen t/m 12 jaar
hebben gratis toegang.

SPREEKUUR

Om de overvloedige stroom van telefoontjes in
de hand te houden we het maandagochtend
spreekuur ingesteld. U kunt ons elke maandag
bellen van 10 - 12 op 035 - 773015. Geen ander
nummer is daarvoor beschikbaar en na 12 wordt
het weer afgekoppeld. Dus zorg dat u er bij
bent als u een vraag telefonisch wilt stellen.
Schrijven blijft echter een van de betere
methoden. Heel veel vragen die we krijgen komen
op hetzelfde neer. Daar hebben we
standaard brieven voor gecreeerd, vaak van
meerdere pagina's om de tekortkomingen van
sommige computers of vertaalprogramma's te
kunnen compenseren.

TELEAC

Komende zondag beginnen we - ter ondersteuning
van de cursus Teleac - met onze vervolg
cursus. Hij werd geschreven door Pim van Tend.
Het gaat in dit geval over machinetaal en de
computer.
