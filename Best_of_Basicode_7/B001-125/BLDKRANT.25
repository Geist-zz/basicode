25, woe/do 9/10 juli 1986

BASICODE SUCCES!

Sinds 3 juli is de Optimod tijdens ons
programma uit de lucht. Het apparaat
staat nu in Hilversum en niet meer
onder de zender in de Flevopolder. De
verbetering die wij in kwalitatief
opzicht hoopten te bereiken schijnt te
werken. Hoewel we nog slechts enige
tientallen reacties binnen hebben,
waren die (op een na) positief. Iets
dergelijks hadden we verwacht. Maar
wilt u alstublieft nog even melden of
het ook bij u goed gaat op de
middengolf? Gaarne vermelden Radio 1
(747 kHz woensdag) of Radio 5 (1008 kHz
donderdag).

BREDERE FILTERS

Alle Nederlandse MG-zenders zijn
namelijk -mede dankzij Hobbyscoop-
voorzien van filters die een bredere
band van het geluidsspectrum doorlaten.
De proeven die we eerder namen waren
zeer bemoedigend. Alleen kwam direct
daarop het spraakverbeterings apparaat,
de Optimod. Ook voor het buitenland
betekent dit een verbetering. Daar zal
men de Basicode programma's van de
middengolf zenders ook weer kunnen
decoderen. En omdat het niet zo nauw
steekt hoelang we op Radio 5 ratelen
(in tegenstelling met Radio 1 en 2)
gaan we weer volop aan de gang! Luister
even en laat ons de resultaten weten.

ZENDERS ZWAKKER

Het middengolf zendstation in de
Flevopolder zal in september gedurende
3-4 weken buiten bedrijf zijn voor het
uitvoeren van onderhouds- en inspectie
werkzaamheden aan de antennemasten. De
programma's van Radio 1 en 5 worden in
die periode op de normale frekwenties
uitgezonden door het oude zendstation
te Lopik. Hiervoor worden de
reserve-zenders gebruikt en de zender
die nu Radio 3 op de middengolf
uitzendt. Omdat de zenders in Lopik
minder vermogen hebben dan die in
Flevopolder zullen Radio 1 en 5
slechter te ontvangen zijn. Door het
parallel uitzenden van de programma van
1 en 5 via het nieuwe middengolfstation
in Hulsberg ondervinden de luisteraars
in Zuid-Limburg geen hinder van de
zenderwisseling.

GEEN RADIO 3

Wel zal als gevolg van de
zenderwisseling vanaf eind juli op de
MG ook het programma van Radio 3
tijdelijk met een kleiner vermogen
worden uitgezonden. Op de FM verandert
uiteraard niets. De antennemasten en
tuidraden van de Nederlandse
omroepstations worden eens in de zes
jaar geschilderd en aan een nauwgezette
inspectie onderworpen. Voor het
middengolf zendstation in de
Flevopolder, dat sinds april 1980 in
bedrijf is, is het de eerste keer dat
deze werkzaamheden plaatsvinden.

WERELDOMROEP ANTENNE

In een van de Hobbyscoop afleveringen
kon u horen hoe goed de richtantenne
werkt, die door technici van de
Wereldomroep ontworpen is. Deze antenne
is bedacht om in Suriname gebruikt te
kunnen worden. Daar worden de
frekwenties van Radio Nederland
namelijk gestoord door het regime
Bouterse met ergerlijke fluittonen.
Sinds de bekendmaking dat er een
bouwbeschrijving beschikbaar is heeft
de telefoon van RN roodgloeiend
gestaan. Iedereen wil de bouwtekening
van de raamantenne hebben, zodat men in
no time door de eerste druk heen was.
Er wordt nu een nieuwe gemaakt. Vraag
hem bij voorkeur aan per brief bij
Radio Nederland
Frekwentiebureau
Postbus 222
1200 JG Hilversum
Vermeld: Richtantenne

NIEUWSLIJN EUROPA

Vele Nederlanders willen graag het
nieuws uit Nederland opvangen. Het
favoriete Radio Nederland programma
daarvoor is Nieuwslijn Europa. Het
frekwentiebureau verschaft een sticker
met de nieuwste frekwenties van dit
programma aan vakantiegangers. Men is
echter ook ontzettend benieuwd naar de
ontvangst in allerhande vekantielanden,
juist omdat men zo sukkelt met het
nieuwe zenderpark zoals u dat in een
van onze vorige uitzendingen kon horen.
Schrijf een briefje met daarop uw
ervaringen inzake de volgende gegevens:
frekwentie
tijdstip
plaats van ontvangst
omstandigheden
ontvanger Probeer het ook eens op een
andere plaats of met een andere
frekwentie, wanneer het niet goed lukt.
Het gaat dus niet alleen om een rapport
van slechte ontvangst, ook het
constateren dat ergens een prima
ontvangst was, helpt de Wereldomroep.

YOKO-ONTVANGER

De Wereldomroep raadt u af een goedkope
Yoko-ontvanger aan te schaffen die hier
en daar wordt gedumpt voor prijzen
tussen de f 50.- (Kwantum) en f 19.-
(Gamma). De Flevo-zenders op de
middengolf zijn er nog enigszins
redelijk mee te ontvangen. Ontvangst
van kortegolf is met zo'n apparaatje
echter uitgesloten. Een testje
hoort/hoorde u in ons programma.

SPLITSING NOORD

Radio Noord is de regionale omroep voor
Drente en Groningen. Maar als het aan
de initiatief groep Omroep Drente ligt
zal dat in de nabije toekomst
veranderen. Gedeputeerde Staten van
Drente is geadviseerd om een eigen
Drentse omroep in het leven te roepen.
Deze omroep zou dan de huidige zender
van Radio Noord op de zendtoren Smilde
krijgen: 90,8 MHz. Het vermogen
bedraagt 10 kWatt en de antenne is
horizontaal gepolariseerd. Voor de
provincie Groningen zal een zender in
Hoogezand gebouwd worden. Deze zal een
vermogen van 15 kWatt gaan leveren met
een eveneens horizontaal gepolariseerde
antenne. De frekwentie die erbij hoort
is 97,5 MHz. Hoewel de plannen al vaste
vorm hebben aangenomen zal het nog wel
enige tijd duren voordat het zijn
beslag heeft gekregen.

NOSTALGIE & LUCHTVAART

Het Air Promotion Centre organiseert op
9 en 10 augustus nostalgische
rondvluchten vanaf Schiphol-oost. De
rondvluchten worden uitgevoerd met een
De Havilland DH-114 Heron van de
Engelse luchtvaartmaatschappij Top
Flight. Van de Heron vliegen er in
Europa nog maar twee rond. Deze Heron
is in 1954 gebouwd en heeft 4 Gipsy
Queen 30 Mk2 motoren. Het vliegtuig kan
30 passagiers meenemen die allemaal
voor een raampje zitten. Zo'n vlucht
kost f 92.50. Bel of schrijf naar
02503-32056 of Air Promotion Centre,
postbus 428, 2130 AK Hoofddorp. De
telefoon is bezet na 20 u.

DUBBELDIKKE ELEKTUUR

Het gebruikelijke dubbeldikke
juli/augustus nummer van Elektruur is
uit. Al jaren noemt men de
zomer-aflevering 'halfgeleidergids'.
Hij is uitstekend geschikt om mee op
vakantie te nemen. Er staat zoveel in
dat men genoeg lectuur bij zich heeft
voor de hele (zonnige) vakantie. Valt
men in slaap dan is de gids altijd nog
als hoofdkussen te gebruiken. Er staan
niet minder dan 115 ontwerpen in die
varieren van ontvangst apparatuur, via
bewakings toestellen tot voedingen en
spelletjes. Er is ook een prijsvraag
aan het nummer verbonden. Het beste
lezersontwerp krijgt de Gouden
Soldeerbout.

CAPSULE IN MUSEUM

De capsule van de Nederlandse ballon
The Flying Dutchman, die in augustus
vorig jaar bij een poging om de
Atlantische Oceaan over te steken
halverwege een noodlanding moest maken,
zal gedurende het gehele
vakantieseizoen te zien zijn in het
luchtvaartmuseum Aviodome op Schiphol.
Het is voor het eerst na zijn mislukte
reis dat de capsule aan het publiek
getoond wordt. De ballon capsule zal
het middelpunt vormen van een
tentoonstelling over de vlucht die
vorig jaar plaatsvond. Ook zal er in
deze expositie veel te zien zijn van de
tientallen andere mislukte pogingen om
de Atlantische Oceaan per ballon over
te steken en van de twee pogingen die
tot op heden wel geslaagd zijn.

DUTCH VIKING

Terwijl de capsule van de The Flying
Dutchman in het museum te zien is, zal
de bemanning: Henk en Evelien Brink, nu
met hun nieuwe collega Willem Hageman,
opnieuw trachten de Atlantische Oceaan
over te steken. Deze poging met de
nieuwe ballon Dutch Viking zal na een
augustus worden ondernomen. Wanneer de
vlucht slaagt zal Evelien Brink de
eeste vrouw zijn die de Atlantische
Oceaan per ballon oversteekt en zullen
de Hollanders de eerste ballonisten
zijn van niet-Amerikaanse oorsprong,
die de transatlantische oversteek
voltooien.

RECORDS GEHAALD

Ondanks het feit dat de vaart van de
The Flying Dutchman vorig jaar
voortijdig werd afgebroken door een
technisch mankement, zijn toch nog een
aantal records gevestigd, waaronder een
nieuw wereldhoogte record voor gas- &
heteluchtballons. De ballon bereikte
een maximale hoogte van 4.442 meter
voor hij in de oceaan plonsde en de
bemanning na enkele uren door het
Taiwanese schip Ever Greet werd gered.
De capsule van The Flying Dutchman zal
tot eind september in het lucht- en
ruimtevaartmuseum Aviodome op Schiphol
te zien zijn. Het Aviodome is dagelijks
geopend van 10-17. Tel: 020-173640.

RAKET BLIJFT

Hoewel Space '86 allang gesloten is
staat de raket - een kopie van de
Saturnus-V raket die indertijd naar de
maan ging - nog langs de Domtoren in
Utrecht. Hij blijft ook nog twee
maanden staan. B. en W. van Utrecht en
niet in de laatste plaats
Monumentenzorg hebben met een
verlenging van dit deel van de
expositie tot 1 september ingestemd. B
en W overwogen onder meer dat Utrecht
werkelijk wereldwijd in de aandacht is
gekomen met de raket en juist dit
seizoen opvallend veel toeristen naar
de dummy van de raket komen kijken. De
Domtoren is in dit warme zomerseizoen
een ware publiekstrekker. Daar komt nog
bij dat voor het eerst gehandicapten en
invaliden met de lift de top van de
toren kunnen bereiken. Daar wordt ook
opmerkelijk veel gebruik van gemaakt.
Een eventueel batig saldo van deze
onderneming laat de Stichting Lift-Off,
die de raket langs de toren heeft laten
bouwen, ten goede komen aan
Monumentenzorg in Utrecht.

GRATIS GEZINSKAART

De Stichting heeft een aantal knipsels
over de raket uit buitenlandse kranten.
Ze heeft echter de indruk dat er veel
meer zijn. Daarom wordt iedereen
uitgenodigd, bijvoorbeeld door contact
op te nemen met familieleden in het
buitenland, knipsels van de Domtoren op
te sturen. Ieder knipsel uit een
buitenlandse krant over de raket voor
de domtoren wordt beloond met een
gratis gezinskaart, die nog tot 1
september geldig is. Als het een
knipsel betreft dat de Stichting
Lift-Off nog niet had krijgt u
bovendien een exmplaar van het boek
Space'86 De knipsels moet gestuurd
worden naar de
Stichting Lift-Off
postbus 9
3990 DA Houten

CATALOGUS ZELFBOUW

De bekende catalogus voor elektronici
die zelfbouw nog hoog in het vaandel
hebben staan, is opnieuw verschenen.
Het is de Zomercatalogus van Conrad in
Nederland door De Windmolen
vertegenwoordigd. Bij de Duitse prijzen
moet circa 25 pct worden opgeteld om de
Nederlandse prijs te krijgen. De
kleinste onderdelen staan erin vermeld,
tot en met klokken, accu's, flitsers,
telefoons en complete radio-versterker
combinaties. Antenne's, bakkies,
bouwdozen en meetinstrumenten
completeren het geheel. De catalogus is
gratis aan te vragen onder code 'HOB'
bij het volgende adres:
De Windmolen
Postbus 12
7500 AA Enschede

TELETRON PC1200

Door Hans Beekhuyzen werd afgelopen
donderdag het nieuwe Hayes compatibel
Teletron-modem besproken. Het is een
Microprocessor gestuurd apparaat dat
geheel vanuit de software is te
besturen. De aanwezige DIP-switches
dienen alleen voor de opstartwaardes.
De baudrates:
CCITT V21    300 bps full duplex (2x)
      V23    600 bps half duplex
      V23   1200 bps half duplex
      V23   1200/75 bps (2x)
BELL  103    300 bps full duplex (2x)
      202   1200 bps half duplex Aan
boord heeft het modem auto dial volgens
V25, met puls- en toonprotocol, voorts
auto answer volgens V25 en Software
volgens het Hayes Smartmodem protocol.
Een interspeeder (maakt van 75 bps 1200
bps voor IBM en anderen. Een en ander
werkt prima met PC-TALK III, Windows,
Mite, Open Acces, etc. Prijs: f 827,05
incl. Inlichtingen DCS, Utrechtseweg
117, 6862 AG Oosterbeek. Tel:
085-340640

MODEM PROGRAMMA IBM

Hans Beekhuyzen besprak ook een erg
goedkoop programma voor de
IBM-achtigen: Supertel. Het is
afkomstig van de firma Tranfet, postbus
5011, 2701 GA Zoetermeer, tel:
079-214203. Het kost slechts f 98.- en
heeft voor die prijs dan ook nog eens
een behoorlijke handleiding van 25
pagina's ruim. De functie toetsen
worden gebruikt en de installatie van
het programma is geheel beschreven. Het
programma werkt ook samen met het
Teletron modem.

VOORLAATSTE AGENDA

We verzoeken u zo spoedig mogelijk de
feiten die in de landelijke computer
agenda moeten worden opgenomen toe te
sturen. Graag willen we een zo compleet
mogelijke agenda uitzenden voordat
Hobbyscoop (in elk geval op de
woensdagen) na de 16e juli een maand
uit de ether is. Het gaat natuurlijk
niet om mededelingen over avonden die
regelmatig op dezelfde dag worden
gehouden, maar wel over bijeenkomsten
die op het laatste moment worden
georganiseerd of moeten worden
ingelast. Ook nieuwe activiteiten zijn
welkom. Voor de vergaderingen die
maanden van tevoren al vastliggen
verwijzen we naar de gele pagina's van
HCC-nieuwsbrief.
