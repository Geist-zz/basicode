118, woe 07 jan '88

UoSAT-OSCAR 11

Nadat de programmatuur in de boordcomputer
van OSCAR 11 eind november was vastgelopen,
leek het erop dat het kommando station geen
kontrole meer over de satelliet kon krijgen.
Het heeft veel moeite gekost weer nieuwe
programmatuur in de boordcomputer geladen te
krijgen. Na uitgebreide tests bleek dat men
de satelliet op 16 december weer helemaal
onder kontrole had. Het normale gebruiks
schema zal nu weer kunnen worden hervat.

FUJI-OSCAR 12

Het gebruiksschema van OSCAR 12 voor de
eerste weken van 1988 is als volgt gepland:

mode JA van 07-1 0042 UTC tot 08-1 0150 UTC
mode JA van 10-1 0002 UTC tot 11-1 0109 UTC

In de periode van 1523 tot 1720 UTC op 14
januari wordt de nieuwe telemetrie
programmatuur weer door het Japanse
kommando station in de boordcomputer van OSCAR
12 gebracht. Daardoor wordt de telemetrie in
mode JD elke 2 sekonden uitgezonden in plaats
van elke minuut. In deze periode zal mode JD
alleen in bedrijf zijn als digipeater, dus
niet als mailbox. In volgende perioden zal
mode JD wel weer als mailbox beschikbaar zijn:
mode JD van 14-1 1929 UTC tot 15-1 1229 UTC,
mode JD van 16-1 1335 UTC tot 17-1 1242 UTC.
In alle tussenliggende perioden zal de
satelliet geheel uitgeschakeld zijn om de
batterij de gelegenheid te geven op te laden.
Tijdens mode JD bedrijf is de zender steeds
afwisselend twee uur aan en twee uur uit.
Aan het begin van een mode JD periode begint
de eerste periode waarin de zender twee uur
aan staat. Rapporten van ontvangen telemetrie
van OSCAR 12 zijn steeds welkom bij JJ1ZUT
van de JARL. Deze rapporten kunnen eventueel
worden doorgegeven naar JJ1ZUT via de mode
JD mailbox van OSCAR 12.

RADIO SPOETNIK 10/11

Sinds begin november is mode AK van RS11
steeds in bedrijf geweest, terwijl RS10 steeds
uitgeschakeld is gebleven. Ook de ROBOT van
RS11 was voortdurend beschikbaar. De
navigatie satelliet KOSMOS 1861, die zich
samen met RS10/11 in dezelfde satelliet
behuizing bevindt, blijkt nog als reserve
satelliet beschouwd te worden, en is dan ook
gewoonlijk uitgeschakeld. De VHF zender van
de navigatie satelliet veroorzaakt storingen
in de mode A apparatuur van RS10/11. Zolang
de KOSMOS nog buiten bedrijf kan worden
gehouden is mode A van RS10/11 zeer goed
bruikbaar. Daar wil men zoveel mogelijk van
profiteren, dus daarom wordt voorlopig vaak
gebruik gemaakt van deze mode. Zodra de
navigatie satelliet volledig in gebruik
genomen gaat worden is men gedwongen mode K
en mode T van RS10/11 te gaan gebruiken.
Volgens een publikatie uit Duitsland zijn de
lineaire relais stations van RS10/11 vrij
geavanceerd. De 40 kHz brede doorlaatband van
de relais stations blijkt te bestaan uit 10
segmenten van elk 4 kHz. Elk segment beschikt
daarbij over een eigen AVR, zodat een te
sterk station in een van de segmenten slechts
een gedeelte van 4 kHz kan beinvloeden, in
plaats van de hele doorlaatband zoals bij
andere satellieten. Overigens blijkt in de
praktijk dat niet de ontvanger maar de
downlink zender wordt teruggeregeld.
Als bijvoorbeeld mode A en mode K
tegelijkertijd in bedrijf zijn, dan blijkt
een sterk uplink signaal op 15 m ook de
uplink signalen van 2 m te beinvloeden.
Verder moet het voor kommando stations
mogelijk zijn de totale bandbreedte van elk
relais station van 40 kHz terug te schakelen
naar 24 kHz of zelfs 16 kHz. Dit is in de
praktijk echter nog niet waargenomen.

AMSAT-PHASE 3C

De nieuwe satelliet Phase 3C heeft de
testperiode in november en december goed
doorstaan. Als onderdeel van het
testprogramma heeft men de satelliet goed
uitgebalanceerd tijdens de 'spin balance
test'. Het stabiliseren van de stand van de
satelliet in de ruimte zal namelijk gebeuren
door de satelliet om zijn as te laten
roteren. Tijdens dit roteren moet dan geen
'gewobbel' optreden. De satelliet Phase 3C,
die na zijn lancering officieel AMSAT-OSCAR
13 zal gaan heten, kan binnenkort worden
overgedragen aan de Europese ruimtevaart
organisatie ESA. In Frankrijk wordt de
satelliet dan verder getest en voorbereid
op zijn lancering vanaf de ESA lanceerbasis
bij Kourou, Frans Guyana, Zuid-Amerika.

Volgens de laatste plannen moet de lancering
van Phase 3C met de eerste ARIANE 4 raket
plaatsvinden op 24 maart 1988. Tijdens
diezelfde ARIANE vlucht moeten de
weersatelliet METEOSAT P2 en de kommunikatie
satelliet PANAMSAT in een baan om de aarde
worden gebracht. In de periode rond de
lancering zal AMSAT wereldwijde lanceer
informatie netten organiseren op vele amateur
frekwenties, zodat iedereen alle aktiviteiten
direkt kan volgen. Ook zullen verscheidene
AMSAT vertegenwoordigers bij de lancering in
Kourou aanwezig zijn en dan via amateur
stations met FY7 roepnamen ooggetuige
verslagen leveren van de gebeurtenissen
op de ESA lanceerbasis.

PACSAT

Al jaren bestaat bij AMSAT-NA het plan om
een packet radio satelliet, PACSAT, te bouwen
en lanceren. Om allerlei redenen is er tot nu
toe weinig terecht gekomen van die plannen.
In november is echter besloten om op korte
termijn toch een PACSAT te bouwen, omdat er
nu reele lanceer mogelijkheden voor blijken
te bestaan. Een prototype wordt nu al
gebouwd. Men rekent op een lancering in 1988
of 1989. Veel hangt echter af van de
beschikbare financien.

HAMSAT en Nico PA0DLO wensen iedereen een
voorspoedig nieuwjaar.

TESTBEELD NEDERLAND 3

De televisiezenders voor Nederland 3
die al gereed zijn, kunnen sinds maandag
4 januari het testbeeld van deze
zender ontvangen.
Deze proefuitzendingen zijn bedoeld
om handelaren en installateurs in de
gelegenheid te stellen ontvangers
en antenne installaties af te stemmen
en aan te passen voor de ontvangst
van de programma's van het derde
televisienet.
De uitzendingen vinden plaats op
werkdagen van 08.45 - 17.00 uur.

Het testbeeld is herkenbaar aan de tekst
'PTT NED. 3'. Het testbeeld zal worden
afgewisseld door technische informatie
over zenders en ontvangstmogelijkheden.
Via de geluidskanalen wordt standaard
het programma van radio 5 meegezonden.
Bezitters van televisie toestellen die
geschikt zijn voor het weergeven van
twee geluidskanalen kunnen kiezen uit
het programma van Radio 1 en Radio 5.

De zenders die vanaf 4 januari het
testbeeld gaan uitzenden zijn Smilde
(kanaal 44), Roermond (kanaal 34),
Lopik (kanaal 30), Markelo (kanaal 51),
Wieringermeer (kanaal 42) en de hulpzenders
Slenaken (kanaal 32) en Wijk aan Zee
(kanaal 21). De zenders Goes en Arnhem
zijn nog in aanbouw. Op het moment
van gereedkomen, zullen ook die
het testbeeld gaan uitzenden. Dit zal
in ieder geval voor April '88 zijn.

ZENDERS IN STEREO

Naast de zender Lopik zijn nu ook de
zenders Arnhem, Goes en Wieringermeer
geschikt om het geluid van Nederland 1
in stereo uit te zenden.
De andere zenders voor Nederland 1
zullen daartoe pas in staat zijn, als
de bestaande zendapparatuur is vervangen.
Die operatie hoopt de PTT rond 1990
te voltooien.
Nederland 2 kan al in stereo worden
ontvangen. Het zenderpark voor het
derde net wordt eveneens direct geschikt
voor stereogeluid.

De twee geluidskanalen bieden ook de
mogelijkheid om bij bepaalde
televisie programma's gelijktijdig twee
talen uit te zenden. De bezitter van een
stereotelevisie kan dan kiezen uit de
oorspronkelijke of de nagesynchroniseerde
taal.

HORIZON OVER 'DAT'

Het bekende NOS zusterprogramma Horizon
zendt uit op dinsdag 12 januari. Het TV
programma besteedt dan aandacht aan de
D.A.T. recorder en onder meer de copy
protectie. De dag daarop (woensdag de 13e)
zal Hobbyscoop eveneens terug komen op de
leverbaarheid van zowel DAT-recorders als
CD-Video spelers. Beide soorten machines
zouden volgens overijverige importeurs al
geleverd worden in 1987. Maar dat is er
niet van gekomen.
Horizon laat voorts film materiaal zien
van een van de nieuw ontdekte manen van
Uranus: Miranda. Daarnaast aandacht voor
de concentratie mogelijkheden van de mens,
bijv. in een lawaaierige omgeving. Tenslotte
een bij TNO gefilmd verslag over EMP, de
enorme magnetische puls die vrijkomt bij de
ontploffing van een kernbom en die alle
radio's, TV's en elektronische apparatuur
in een klap buiten bedrijf zou stellen.
Militaire apparatuur moet tegen zo'n puls
bestand zijn. TNO heeft een proefbaan voor
EMP metingen.

ONTVANGST BASICODE PROGRAMMA'S

Soms zijn de programma's die we op de
zondagavond via de middengolf uitzenden
moeilijk inleesbaar voor bepaalde computers,
wanneer de header (aanlooptoon) een laag
niveau heeft. Daarom kregen we van Frans
Verberkt uit Nijmegen de tip, om het
programma nogmaals op te nemen op een ander
bandje, maar dan veel harder. Vaak lukt het
dan alsnog om het programma in te lezen.

Dit kan bovendien nuttig zijn voor computers
die problemen hebben met fase verschuiving.
Op het gekopieerde bandje staat het
programma dan soms in tegenfase, zodat het
toch nog kan worden ingelezen.

HERHALING VERTAALPROGRAMMA C-16

Op woensdag 23 december 1987 zonden we een
Basicode-2 vertaalprogramma uit voor de
Commodore computers C-16, C-116 en Plus/4.
Helaas hebben deze machines bij het werken
met cassette veel last van fase
verschuivingen. De auteur van het programma,
Arwin Vosselman uit Mijdrecht, had daarom
voorspeld dat het in ongeveer 50% van de
gevallen fout zou gaan. Volgens de reacties
van de C(1)16 en Plus/4 gebruikers bleek dit
inderdaad te kloppen.

Daarom zullen we op woensdag 27 januari a.s.
het vertaalprogramma opnieuw uitzenden, maar
dan in tegenfase. We hopen dat het dan bij
veel mensen alsnog goed zal gaan. Ook horen
we weer graag uw reacties op deze herhaling.
