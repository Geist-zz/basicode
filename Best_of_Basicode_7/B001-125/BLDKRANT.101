101, woe 04 nov '87

SATELLIETEN WEL EN WEE

Als gevolg van de storm op 16 oktober waren de
antennes van het UoSAT commando station in de
University of Surrey zodanig beschadigd dat
men gedurende enkele dagen geen kontakt meer
kon onderhouden met OSCAR 9 en OSCAR 11. Martin,
G3YJO, heeft OSCAR 9 weer in bedrijf kunnen
stellen op 19 oktober vanuit zijn eigen
amateurstation thuis. Op 23 oktober waren de
belangrijkste antenne systemen van het UoSAT
commandostation weer gerepareerd en konden de
normale aktiviteiten met de beide UoSAT
satellieten worden hervat.
De baken uitzendingen van OSCAR 9 op 21,002
MHz worden weer goed ontvangen. De seinsnelheid
van de morse-telemetrie-uitzendingen van dit
baken zullen op veler verzoek van 10 woorden
per minuut worden verhoogd naar 20 woorden per
minuut.
OSCAR 9 vierde onlangs zijn zesde verjaardag.
De relatief oude satelliet vertoont nauwelijks
enige ouderdoms verschijnselen. De afname van
de baanhoogte van de satelliet is in de
afgelopen jaren veel kleiner geweest dan men
aanvankelijk had aangenomen. Kort na de
lancering vermoedde men dat de satelliet na
zo'n 5 tot 6 jaar zo laag zou zijn gekomen dat
hij dan zou verbranden in de aardse atmosfeer.
De gemiddelde hoogte van de satelliet bedraagt
nu echter nog ongeveer 475 km. Daarom denkt men
nu dat de satelliet pas in 1991 of 1992 zal
vergaan.

AMSAT-OSCAR 10

Het energiesysteem in OSCAR 10 is nog steeds
vrijwel spanningsloos. De zonnehoek wordt
geleidelijk gunstiger, zodat in de loop van
november weer downlinksignalen te verwachten
zijn. AMSAT hoopt de satelliet na 1 december
weer vrij te kunnen geven voor algemeen
gebruik.

UoSAT-OSCAR 11

Na de problemen in het grondstation zijn de
experimenten met OSCAR 11 weer hervat. Ook
worden weer regelmatig amateur bulletins
verspreid via de bakenzenders van OSCAR 11.
De experimenten met het Digital Communications
Experiment (DCE) zijn verder uitgebreid. Dit
betekent dat de satelliet vooral tijdens
passages over Europa vaak wordt gebruikt voor
het uitwisselen van DCE-packets en dat dan dus
regelmatig zal worden afgeweken van het normale
uitzendschema. Verder is men bezig met het
bestuderen van het gedrag van de verschillende
typen geheugen chips die zijn toegepast in de
geheugens van de boordcomputer van OSCAR 11.
Aan de hand van de verkregen gegevens kan men
goed bepalen welke geheugen chips het meest
geschikt zijn voor toekomstige amateur
satellieten. Men denkt nu probleemloos een
geheugen van enkele Megabytes te kunnen
toepassen in komende amateur satellieten,
zoals de nieuwe UoSAT-C die nu wordt
ontwikkeld door de UoSAT-unit in Surrey. Ook
worden er betere fout- detektie en -correctie
codes ontwikkeld en getest, die in de
programmatuur van boordcomputers kunnen worden
toegepast om defekte geheugen cellen te
omzeilen.

FUJI-OSCAR 12

Uit de telemetrie van OSCAR 12 blijkt dat de
toestand van de batterij vaak zorgelijk is. Er
moet daarom weer regelmatig worden afgeweken
van het geplande gebruiksschema. Volgens de
planning moet mode JD in regelmatig in bedrijf
zijn bv. van 0855 UTC op 7 nov tot 1002 UTC op
8 nov. In de actieve perioden is het systeem
steeds afwisselend 2 uur aan en 2 uur uit. De
gebruikers van mode JA blijken vaak veel te
grote uplink vermogens te gebruiken,
waarschijnlijk omdat men de eigen downlink
signalen niet goed genoeg kan ontvangen. AMSAT
adviseert de gebruikers dan ook veel meer
aandacht te besteden aan de gevoeligheid van
hun downlink ontvanger. Ook is uit waarnemingen
gebleken dat de downlink signalen van OSCAR 12
een zeer duidelijk gedefinieerde polarisatie
richting hebben. Als de satelliet de waarnemer
nadert blijken de signalen duidelijk rechtsom
circulair gepolariseerd te zijn, terwijl de
signalen juist duidelijk linksom circulair
gepolariseerd zijn als de satelliet zich
verwijdert van de waarnemer. Om de downlink
signalen steeds goed te kunnen ontvangen zou
men dus moeten kunnen omschakelen tussen deze
twee polarisatie richtingen.

AMSAT-Phase 3C

Volgens de ESA moet ARIANE-vlucht V22, met
onder andere Phase 3C aan boord, plaatsvinden
op 9 februari 1988. Phase 3C, de grootste en
krachtigste amateur satelliet tot nu toe, wordt
momenteel in West-Duitsland voorbereid op zijn
lancering. AMSAT heeft een Phase 3C Verzekerings
Fonds geopend om geld in te zamelen voor het
verzekeren van de lancering van Phase 3C. AMSAT
streeft naar een bedrag van minstens 10.000 US
Dollars. Donaties van 10 Dollar of meer zijn
welkom bij het Phase 3C Insurance Fund via
AMSAT, P.O. Box 27, Washington, D.C. 20044, USA.
AMSAT stelt speciale QSL-kaarten, certifikaten
e.d. beschikbaar voor donors.

RADIO BALLONVLUCHT

De Engelse ballonvlucht op 11 oktober blijkt
niet de geplande recordvlucht te zijn geworden.
Onder andere in verband met het weer werd
maar een hoogte van zo'n 7000 voet bereikt.
Op 14 oktober is weer een testvlucht uitgevoerd,
maar deze keer kwam de ballon niet veel hoger
dan 15000 voet. Er is nog geen poging ondernomen
de echte recordvlucht boven 31000 voet uit te
voeren. Men hoopt dat de machtiging daarvoor
nog op tijd binnen komt.

DX-ANTENNE VOOR KLEIN BEHUISDEN

Sinds kort is op de nederlandse markt een
DX antenne verschenen, die heel weinig ruimte
nodig heeft. Het is de Cushcraft R3 halve golf
verticale antenne voor de 10, 15 en 20 meter
band. De constructie is volgens het systeem
van de bekende 'Ringo-Ranger'. De lengte van de
straler is ongeveer 6.75 meter inclusief de twee
'traps'. Aan de onderzijde bevindt zich een
spoel van 1 winding met een middenlijn van
ongeveer 28 cm. Via een 'balun' wordt op een
deel van de spoel de voedingskabel (50 ohm)
aangesloten. Aarding en radialen zijn geheel
overbodig. De spoel wordt afgestemd met een op
afstand bedienbare draai-condensator, waarvan de
stand op een schaal op het bedieningskastje is
af te lezen. Als de antenne op de juiste manier
is gemonteerd, kan op elke band een SWR van
minder dan 1:1.3 worden bereikt.
De ervaringen met deze bij ons nog provisorisch
opgestelde antenne zijn zeer gunstig. Uit een
dakraam gestoken kregen we met onze 100 watt PEP
van stations die in de USA en in Japan met veel
grotere vermogens werkten een rapport, dat
slechts 1 S-punt minder was, dan wij aan het
tegenstation konden geven. En dat alles onder
bepaald slechte condities (S 3-4) met veel QRM.
Ook door de bekende stations VE3JPP en VE3FGL
werden we direkt gehoord, ondanks de vele
aanroepende stations. Voor mensen, die gezien
hun woon omstandigheden geen grote beams e.d.
kunnen of mogen plaatsen, is deze antenne met
zijn lage afstralingshoek (gunstig voor DX)
zeker het overwegen waard, temeer daar hij ook
na gebruik 'binnengehaald' kan worden en dan in
kleinere delen is op te bergen. Het opnieuw
'uitsteken' vergt slechts enkele minuten.

COMMENTAAR SCRIPTIE BBS

Erik Slagter is het op een aantal punten niet
eens met de scriptie van Noam Kloos over
bulletins. Hij schrijft: Het is NIET waar dat
OPUS wordt gebruikt door niet-hcc'ers en Fido
door wel-hcc'ers. Voorbeelden:Reinier de groot
(Host West I, 500/003) draait OPUS. Frans
Hagelaars van PCC draait Fido 12c....
Verder is het NIET zo dat op Fido en OPUS
slechts enkele onderwerpen kunnen worden
behandeld, daar heb je nl. die mooie file-
en message-area's. Ook is het NIET zo dat de
mail van Fido-OPUS alleen gebruikt wordt door
enkelingen die hun naam door heel Nederland
willen zien. Ik zie dagelijks voorbeelden van
het tegendeel. Kortom, het zou nuttig zijn als
meneer Kloos zijn mening over Fido cq. OPUS
eens herzag, of doorspekte met ECHTE argumenten.
Het lijkt me ook handig als hij eens een Fido
of OPUS zou bellen, wat hij blijkbaar nog nooit
gedaan heeft. Geen probleem, ik kan hem aan
massa's telefoonnummers helpen.
Ook scheert meneer Kloos OPUS en Fido
gemakshalve maar even over een kam. Fido en
OPUS hebben echter maar een overeenkomst: de
mail, welke overigens upwards compatible naar
OPUS is, maw. OPUS kan MEER. Aldus een wat
boze Erik.

WOONRUIMTE GEVRAAGD

Langs deze, ongebruikelijke weg, vragen we
woonruimte in 't Gooi voor onze Basicode
redakteur. Hij heeft veel computers, dus
ook op z'n minst een grote, dan wel twee
kleinere kamers nodig. Liefst met een
keukentje of gebruik van keuken. Help
ons alstublieft...
