121, zon 17 jan '88

200 MB MS-DOS SOFTWARE OP FIDO

De ProgrammaTheek is de best gedokumenteerde
software bibliotheek van Nederland, en zo
groot dat je 'm nooit helemaal zult kennen:
300 disks met MS/PC-DOS software en 500 disks
CP/M! De HCC groepen die de ProgrammaTheek
beheren hebben zes Fido systemen, en het was
altijd (voor bezitters van onze catalogus
c.q. het blad SoftwareBus) mogelijk software
uit de library te downloaden.
'Verzoekschijven' kon ook, als de sysop ze in
bezit had; opvragen bij de centrale
bibliotheek gebeurde ook wel. Doch niet
gestruktureerd, en er zijn vele verzoekjes
blijven liggen. Dat moet nu OVER zijn: ALLE
schijven zijn aan te vragen.

PROGRAMMATHEEK OP BBS-EN

Er zijn twee centrale depots gevormd,
plus het plan van alle sysops om onbeperkt
de eenmaal aangevraagde volumes te
'hamsteren'. Dus: leden van de HCC CP/M gg
of de HCC MS-DOS gg, die in het bezit zijn
van de ProgrammaTheek catalogus en/of het
blad SoftwareBus (met supplementen), kunnen
hun hart ophalen! Het betreft de BBS-en:

ProgrammaTel, Hengelo:   074-423860
SoftwareBoss, Voorburg:  070-694081
Bliep, Spijkenisse:      01880-15014
 (op moment van schrijven waren er
 verhuisplannen, doch probeer toch maar..)
DataShareware, Veenendaal: 08385-29478
 (Deze is centraal depot, dus ALLES
 binnen 2 dagen online!)
MS-Boss Oost, Enschede:  053-762039
MS-Boss West, Amsterdam: 020-982155
 (de laatste twee geen CP/M).

Inloggen, kijken wat er online staat, en
missende wensen in message area 3 aanvragen
bij de sysop! Sukses!
Erik de Ruijter (HCC ProgrammaTheek)

NEDERLANDSE DESKTOP VOOR ATARI ST

Als nieuwe zet in de slag om de schoolcomputer
heeft Atari de 'desktop' van de ST van
Nederlandse teksten voorzien. Door een
slimmigheidje dat de Atari ontwerpers in de
computer hebben ingebouwd kon dat zonder het
aanpassen van de ROM's waarin het besturings
systeem van de ST is vastgelegd.

De truc komt op het volgende neer: de Engelse
teksten die de ST normaal op het scherm
vertoont, staan in de ROM's. Bij het opstarten
van de computer worden ze echter van het
(onuitwisbare) ROM geheugen naar het RAM
geheugen gekopieerd. Vanaf dat moment maakt
hij alleen gebruik van de teksten in RAM, die
dus naar believen veranderd kunnen worden.

DESKTOP WORDT LAADBURO

Het door Atari Benelux ontwikkelde programma
Laadburo maakt van dit principe gebruik.
Het kan zelfs zonder er naar om te kijken
door het programma in een 'auto-folder' te
zetten. Tijdens het opstarten wordt de ST dan
automatisch met de Nederlandse tekst geladen.

Voor iemand die de Engelse aanwijzingen
gewend is, doen de Nederlandse teksten wat
onwennig aan. Het rijtje 'Desk File View
Options' wordt 'Buro Data Kijk Opties', de
vuilnisemmer heet nu ook prullenbak. Maar om
de diskdrive om te dopen tot 'burolade' en
een file tot 'blad'? Of wat te denken van
'Deel in' (van indelen) voor formateren?
Maar wie weet denken schoolkinderen er
anders over.

XL/XE EMULATOR VOOR DE ST

Ook al in het kader van de educatie heeft
Atari Benelux een XL/XE emulator voor de ST
uit de VS laten overkomen (een emulator is
een programma dat een computer laat denken
dat hij een andere computer is). Dit
programma maakt het mogelijk software die
geschreven werd voor de oudere XL/XE
computers te laten lopen op de ST. Mede
dankzij het radioprogramma 'Chips die je
niet kunt eten' van de stichting Nederlanse
schoolradio is voor deze computers een grote
hoeveelheid educatieve software beschikbaar.

LEUK BEELD, MAAR SCHIJN BEDRIEGT

De emulator, met de naam ST-XFORMER, ziet er
op het eerste gezicht prachtig uit. Het beeld
dat op het scherm van de ST verschijnt (het
werkt alleen met kleurenmonitor) lijkt als
twee druppels water op dat van de oude
achtbitters. Het bevat zelfs een '6502
monitor' waarmee met machinetaal
gemanipuleerd kan worden.

In het gebruik stelt het programma echter
flink teleur. De XL/XE programma's verlopen
tergend langzaam. De twee voorbeeld
programma's in Basic die ik geprobeerd heb
gaven op een gegeven moment beide de geest.
Mogelijk is dat door het aanpassen van een
aantal programmaregels te verhelpen, maar
dat vermindert het nut van de emulator wel
aanzienlijk.

PROBLEMEN MET UITWISSELBAARHEID

De beschikbaarheid van XL/XE programmatuur
voor de ST is voorlopig ook nog een
probleem. Omdat de schijfjes niet onderling
uitwisselbaar zijn, zullen de programma's
eerst op ST-formaat moeten worden
overgeschreven. Atari zelf neemt geen
stappen in die richting. 'We hebben daar de
mankracht niet voor', aldus Wilfred Kilwinger
van Atari Benelux. 'Maar we hopen dat via de
gebruikersclubs een flinke library van
omgezette programma's ontstaat'.

De besproken programma's Laadburo en
ST-XFORMER zijn gratis te kopieren bij de
Atari dealers of te downloaden van het eigen
bulletin board van Atari in Vianen
(03473-77584). Aldus Bart Oosterveld.

BEURS VOOR SUPERCOMPUTERS

De Jaarbeurs en het academisch rekencentrum
ACCU van de Rijksuniversiteit van Utrecht
gaan samen een beurs organiseren voor de
toekomstige gebruikers van systemen in de
Super Computer klasse. Deze beurs zal
gehouden worden van 21 tot en met 23
februari 1989 (volgend jaar dus!).

Supercomputers vind je hoofdzakelijk bij
universiteiten, laboratoria, Ministeries
van Defensie, en andere grote rekencentra.
Het gebruik van dergelijke systemen neemt
steeds meer toe, al kosten ze een vermogen.
Maar door de komst van zogenaamde 'mini
supers' zijn er al systemen die voor een
miljoen gulden geleverd kunnen worden.

SAMENWERKING MET AMERIKA

Supercomputers worden hoofdzakelijk in
Amerika en Japan geproduceerd. In Europa
is het aantal fabrikanten zeer beperkt.
De organisatoren van de beurs hebben zich
verzekerd van de hulp van het Amerikaanse
Ministerie van Handel, dat met name Holland
promoot als een uitstekende 'Gateway to
Europe'. Tevens zal de Jaarbeurs gebruik
maken van de know-how van een collega
beursorganisator in Amerika, die als eerste
ter wereld zo'n specifieke vakbeurs heeft
georganiseerd.

Tijdens de beurs zal ook een internationale
conferentie worden gehouden, waarop sprekers
uit Amerika, Japan en Europa hun visie geven
op de toekomst van supercomputers.

TELECOMM. SYSTEEM SCHELDE-RADARKETEN

PTT Telecommunicatie gaat alle telecommunicatie
verbindingen en -apparatuur leveren en
installeren voor de uitbreiding en vernieuwing
van de Schelde radarketen op Nederlands
grondgebied. Hiervoor is op 28 december een
raamovereenkomst getekend met het Directoraat
Generaal Scheepvaart en Maritieme Zaken.
Tevens treedt PTT Telecommunicatie op als
adviseur, met name bij de wederzijdse
afstemming van het Nederlandse systeem op dat
in Belgie.

Een ander aspect van de overeenkomst betreft
de technische ontwikkeling van het systeem,
de engineering. Het telecommunicatie systeem
wordt in de zomer van 1990 opgeleverd.
Met de opdracht is een bedrag gemoeid van
bijna 11 miljoen gulden.

NETWERK

Het telecommunicatie systeem omvat een groot
aantal vaste verbindingen, een
radiocommunicatie systeem en uitgebreide
bedrijfstelecommunicatie voorzieningen.
Voor een deel worden de voorzieningen
speciaal voor dit project ontwikkeld.

De vaste verbindingen bestaan uit 155 data-
en telefoonlijnen, een straal- en twee
coaxverbindingen. Een aantal verbindingen
wordt gebruikt voor de koppeling van de
radar installaties langs de Westerschelde.
De datalijnen vormen een netwerk voor het
volledig geautomatiseerde
informatieverwerkings systeem. Via het
openbare autotelefoonnet kunnen zelfs loods-
en patrouille vaartuigen direct toegang
krijgen tot dit systeem.

RADIOVERKEER MET SCHEPEN

Het radiocommunicatie systeem wordt gebruikt
voor het radioverkeer tussen de schepen en
de vaste wal en tussen de schepen onderling.
Het Nederlandse netwerk sluit aan op dat in
Belgie. Vanaf de Noordzeekust tot in
Antwerpen staan de verkeersleiders zodoende
in voortdurend radiocontact met de schepen
en de loodsen.

Het bedrijfstelecommunicatie systeem
voorziet onder andere in rechtstreekse
spraakverbindingen tussen de verkeersposten
alsmede de koppeling met het openbare
telefoonnet. Ook zijn er directe
verbindingen met de verkeersposten in
Antwerpen en Zeebrugge.

RADARKETEN

De Schelde radarketen is een gezamenlijk
project van de Nederlandse en Belgische
overheid. Het gaat bestaan uit 15 onbemande
radartorens en 5 verkeersposten. Drie
verkeersposten staan op Nederlands
grondgebied: in Vlissingen, Terneuzen en
Hansweert. De hele keten bestrijkt een gebied
met een lengte van 130 kilometer vanaf zee
tot het centrum van Antwerpen. In Vlissingen
komt het Schelde coordinatiecentrum. Via een
geavanceerd computersysteem wordt hier een
totaal-overzicht van het hele gebied
verkregen. Het computersysteem voegt hiervoor
de gegevens van de radartorens samen met de
informatiestroom over het scheepsbewegingen
en alle andere hiermee samenhangende gegevens.

SPREEKUUR

Om de overvloedige stroom van telefoontjes in
de hand te houden hebben we het maandagochtend
spreekuur ingesteld. U kunt ons elke maandag
bellen van 10 - 12 op 035 - 773015. Geen ander
nummer is daarvoor beschikbaar en na 12 wordt
het weer afgekoppeld. Dus zorg dat u er bij
bent als u een vraag telefonisch wilt stellen.
Schrijven blijft echter een van de betere
methoden. Heel veel vragen zijn voor ons
gesneden koek: er zijn daarvoor standaard
brieven ontwikkeld die we u per ommegaande
toesturen. Postbus 1200 staat er voor open!
