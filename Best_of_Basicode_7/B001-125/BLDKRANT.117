117, zon 03 jan '88

KUNSTMATIGE INTELLIGENTIE IN DISCUSSIE

Kunstmatige intelligentie levert meer profijt
op in toepassingen voor management dan voor
robotica in de industrie. Zo ziet de
Amerikaanse adviseur en hoogleraar dr. Edward
A. Feigenbaum op dit moment de marktkansen
voor kunstmatige intelligentie. Hij sprak op
de conferentie 'Applications of AI in business
and industry', onlangs georganiseerd door de
Amerikaanse ambassade en gesponsord door
zes Amerikaanse bedrijven. Feigenbaum gaf een
aantal concrete voorbeelden van toepassingen
van Artificial Intelligence (AI).

VOORBEELDEN

Vooral op het gebied van verkoopondersteuning:
een verkoopstaf helpt de behoefte van een
chemisch concern aan plastic films vast te
stellen; een truckfabrikant bouwt met behulp
van AI een vrachtauto die precies aan de wensen
van een individuele klant voldoet. Dit
laatste inclusief het kiezen van een
verzekerings- en financieringsvorm. 'Mensen
kunnen de dynamiek van hun klanten zonder
extra hulpmiddelen nauwelijks meer bijhouden',
aldus Feigenbaum. Ook overheids instanties
passen AI toe: het uitvoerend apparaat voor
sociale zekerheid gebruikt AI om beter te
reageren op vragen van burgers. Feigenbaum,
altijd zeer gespitst op de mogelijk voorsprong
die Japan neemt op het Westen, constateert dat
Japanse bedrijven met AI uit zijn op het
verbeteren van de kwaliteit van hun produkten:
meer onderzoek en meer individualisering.

PRODUKTIVITEITSSTIJGING

Over de economische effecten van AI is
Feigenbaum rijkelijk optimistisch. Tegenover
de opmerking dat de produktiviteit in de VS
sinds 1972 met 0 tot maximaal 2 procent per
jaar stijgt, plaatst hij observaties over AI,
waarmee een produktiviteits stijging van 1000
procent en meer valt te halen. Hij noemde het
chemieconcern Dupont als bedrijf dat AI heeft
opgepikt: 350 op personal computers lopende
AI-systemen zijn in ontwikkeling en 70
toepassingen zijn operationeel.

Elke toepassing levert een kostenbesparing op
tot $200.000 per jaar. Het belangrijkste
voordeel van AI-toepassingen is volgens de
hoogleraar versnelling van professioneel en
semi-professioneel werk. Verder komen nieuwe
produkten of diensten gemakkelijker tot stand,
verandert de manier van zakendoen erdoor en
verbetert de kwaliteit van besluitvorming,
en is persoonsgebonden kennis met AI vast te
leggen voor een organisatie als geheel.

INVLOED OP INDUSTRIE

IBM-vertegenwoordiger dr. Herbert Schorr
maakte met een paar woorden duidelijk wat
AI betekent voor de omzet van computer
industrie: na het automatiseren van het
'backoffice' ofwel administratieve taken,
wordt de tijd rijp voor het automatiseren van
het 'front office', ofwel beleidstaken.
David W. Monk van Texas Instruments schetste
de hoofdlijnen van de ontwikkelings
geschiedenis van computertechniek: in de
50er jaren werkten digitale machines met
cijfers. In de 60er jaren konden de apparaten
meer gecompliceerde data-structuren aan.
Vanaf de 70er jaren veredelen computers data
tot hoogwaardige informatie; sinds begin jaren
80 ontstaat 'kennistechnologie', ofwel systemen
die in staat zijn om kennis te vangen en
beleid te maken.

BEPERKT BETROUWBAAR

Over problemen die het bouwen van AI-toepassingen
met zich brengt was Feigenbaum tamelijk
zwijgzaam. Een tipje van de sluier lichtte hij
op met het voorbeeld van de verzekerings
maatschappij Nippon Life: daar vindt men
consistentie van de regels belangrijker dan
de juistheid van de regels. Met andere woorden:
het inbrengen in een computer systeem van
verzekerings bepalingen is eenvoudiger dan
het garanderen dat een computer ook nog de
juiste conclusies trekt uit de gegevens in
een schadegeval. Zo'n garantie maakt een
AI-systeem vele factoren ingewikkelder. In
Nederland komt AI nog maar aarzelend van de
grond. Dat geldt ook voor expertsystemen, die
nog een slag eenvoudiger zijn dan AI.
Expertsystemen zijn beslissings routines die
enkele vaste paden volgen die vooraf zijn
ingebracht. Bij procesindustrie is de
belangstelling voor zulke systemen al vrij
groot, omdat zij als hulpmiddel bij het
opsporen van storingen kunnen dienen.

BEHEERSEN CHIP-PRODUKTIE

In de informatie technologie zelf worden
expertsystemen al gebruikt voor het beheersen
van chip-produktie, of sinds al vele jaren
bij Digital Equipment voor het opsporen van
verkeerde configuraties en vergissingen in
orders. Een aantal computer bedrijven brengt
standaard software produkten voor expertsystemen
op de markt, waarin de gebruiker zijn eigen
toepassing ontwikkelt. Die standaard software
kost soms slechts enkele tienduizenden guldens,
maar de ontwikkeling van de toepassing kan in
de tonnen lopen. Het ontwikkelen gebeurt op
een grote computer, waarna de uitgewerkte
toepassing overgeplaatst kan worden op een PC.

KERNPROBLEEM: HOE OPSLAAN

Op de conferentie aanwezige specialisten
noemen kennis representatie vaak het
moeilijkste probleem bij het maken van
toepassingen: hoe wordt vakkennis
samenhangend opgeslagen in een computer
zodanig dat die later betrouwbare adviezen
kan geven. Aan enkele Nederlandse
universiteiten lopen momenteel diverse
onderzoeken op dit probleemgebied. 'De rol
van de technologie wordt vaak overschat en
het belang van de mensen zelf onderschat',
zei Norma E. Abel van Digital Equipment in
haar inleiding. Bewijsbare antwoorden geeft
een expertsysteem nog zelden en dat wordt er
ook niet gauw van verwacht. Aan de Rijks
Universiteit Utrecht wordt gewerkt aan
een systeem voor het bepalen van de strafmaat
in rechtszaken, maar de rechter zal voorlopig
nog een eigen manouvreer ruimte opeisen. In
de Verenigde Staten zorgt AI voor een
juridische complicatie, zo gaf Roger E. Wagner
van Control Data aan in zijn inleiding: een
door de computer gegeven advies kan
aansprakelijkheid met zich meebrengen. Een
probleem gebied dat nog nauwelijks verkend is.
Norma Abel gaf de praktische tip om waar het
om AI-toepassingen gaat wel in het groot te
denken, maar vooral klein te beginnen. Ervaring
leert dat AI-ontwikkel projecten vaak veel te
groot zijn opgezet. Inmiddels zijn er voldoende
systemen beschikbaar voor de PC-omgeving om
verantwoord te experimenteren, zo bleek uit de
diverse inleidingen. Feigenbaum waarschuwde
tegen middenkader in bedrijven die wegens hun
produktie verantwoordelijkheid doorgaans tegen
vernieuwingen zijn. Steun voor AI moet vooral
van de hoogste bestuurslaag komen, meent hij.

EXPERTSYSTEMEN VOOR IBM PS/2

Tijdens de conferentie bleek dat IBM op korte
termijn zal beginnen met het aankondigen van
een reeks hulpmiddelen voor het ontwikkelen
van expertsystemen. Op dit moment levert het
bedrijf slechts een standaard produkt voor
een mainframe, maar het is de bedoeling dat er
ook ontwikkel hulpmiddelen komen voor de
kleinere systemen. Ook voor de PS/2 personal
computers. 'We vonden de oude PC altijd te
klein om daar expertsystemen op te laten
draaien, met de PS/2 is de tijd rijp om
expertsystemen ook op PC's toe te passen',
aldus een IBM vertegenwoordiger. (Telecom
Daily)

EXTRA ZINTUIGEN VOOR ONDERWIJSCOMPUTERS

Bij de Universiteit van Amsterdam is een
zogeheten Universele Interface Adapter (UIA)
ontwikkeld. Via deze elektronica-kaart kunnen
de MS-DOS computers in het voortgezet
onderwijs meer zintuigen krijgen. Het enige
zintuig dat een computer van zichzelf heeft,
is het toetsenbord. Wanneer een UIA in de
computer gestoken is, kan de computer ook in
contact treden met allerlei meetapparaten.
Elk apparaat dat zijn waarnemingen kan
afgeven als een elektrische spanning tussen 0
en 1 volt of tussen 0 en 5 volt, is
aansluitbaar op de kaart.

In de natuurkundeles kan zo het ontladen van
een condensator met de computer worden
gevolgd. De computer kan de metingen meteen
in een nette grafiek presenteren, die de
leraar dan bij zijn uitleg kan gebruiken. Ook
bij biologie zijn er toepassingen,
bijvoorbeeld het aansluiten van een apparaat
om de ademhaling van een proefpersoon te
meten. Op het computerscherm wordt dan
getoond, hoeveel lucht telkens wordt in- en
uitgeademd, en hoe vaak de proefpersoon
ademhaalt.

De kaart heeft een ingebouwde klok. Die wordt
bijvoorbeeld gebruikt in een experiment
waarbij de verplaatsing van botsende
karretjes wordt geregistreerd.

STUREN MET DE UIA

Via de UIA kan niet alleen worden gemeten,
men kan er ook mee sturen. Lego heeft zijn
bekende robotica-set geschikt gemaakt voor de
Universele Interface Adapter. Zo kan de
computer via dezelfde koppelingselektronica
ook een model-transportband, een
autowasstraat of een tekenmachine besturen.

Bij de Universele Interface Adapter horen een
paar complete programma's. Verder zijn er
kant-en-klare subroutines om in te bouwen in
eigen Turbo-Pascal programma's voor meer
speciale toepassingen.

De UIA is een deel van het NIVO project:
Nieuwe Informatietechnologie voor het
Voortgezet Onderwijs. De prijs ligt rond
f.500 per exemplaar, de eerste kaart voor een
school kost slechts f.200. De kaart heeft
twee aansluitingen, waarop computerpluggen
passen. Voor f.180 kan een meetpaneel worden
toegevoegd, waarop de gebruikelijke
schoolstekkertjes kunnen worden aangesloten.
Met dat paneel is meten via de computer echt
kinderspel (of lerarenspel) geworden. In
enkele weken gingen 300 stuks van de hand.

Nadere informatie bij de Stichting CMA,
Nieuwe Achtergracht 170, 1018 WV AMSTERDAM,
020-5255869. Aldus onze MS-DOS specialist
Pim van Tend.
