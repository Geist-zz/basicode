43, zon 26 okt 1986

KRANT VOOR LUISTER- EN ZENDAMATEUR

Naar aanleiding van de woensdaguitzending
hierbij even de adressen van de diverse clubs
die zich met luisteren en zenden bezig houden:
De Benelux DX-club (BDXC), postbus 150, 5270 AD
in Sint Michielsgestel. De vereniging bestaat,
zoals u gehoord heeft, 25 jaar. Men geeft het
BDXC-bulletin uit. Het jubileum valt op
zaterdag 8 nov, wanneer alle leden te gast zijn
bij de Wereldomroep in Hilversum.

Verder de Vereniging voor Radio-Zend en
Luisteramateurs (NVRA), postbus 1643, 2003 BR in
Haarlem.

ALKMAAR EN AMSTERDAM

En tenslotte de Communicatie Vereniging Alkmaar
(CVA), postbus 8002, 1802 KA in Alkmaar. Op de
open dag die deze vereniging houdt van 10-20
uur in de Streekschool Noord-Holland,
Drechterwaard 12 op 1 november is een speciaal
station PI4AKM in de lucht. Het zendt op
145.400 MHz.

En denkt u tenslotte aan de Dag voor de
Zelfbouw in de RAI. Dat is op 15 november in
Amsterdam. Het zal als vanouds wel weer erg
druk zijn. Organisatie in handen van de VERON,
Centraal Bureau, postbus 1166, 6801 BD Arnhem.
Meer hierover in de uitzending van woensdag
5 november van Hobbyscoop.

NIEUWE COMMUNICATIE COMPUTER

Onze Aalsmeerse, Japans sprekende spion op
communicatiegebied, meldt ons dat uit het
Verre Oosten een heel bijzondere communicatie
computer te verwachten valt. Hij zou van het
merk Tono zijn, een merk dat totnutoe goede
radiotelex terminals voor zend- en luister
amateur maakte. De Theta-7070, zoals het
apparaat zou gaan heten zou vrijwel elke
mode aankunnen. Morse van 5 - 100 woorden
per minuut. Telex wat betreft Baudot en ASCII
van 12 - 300 Baud, Amtor, Sitor op
verschillende manieren en tenslotte SSTV en
FAX. Het apparaat heeft een eigen klok (op
het scherm zichtbaar) en behoorlijke geheugens
zowel voor zenden als ontvangen. Standaard
kan de machine dit alles ontvangen. Met een
extra print kan hij ook op FAX en SSTV zenden.
Facsimile geluiden kan de Tono zowel van de
kortegolf gebruiken als rechtstreeks van
weersatellieten. In dat laatste geval is het
oplossend vermogen erg hoog, 16 gradaties in
800 bij 400 beeldlijnen. Er kunnen een camera
(voor SSTV-zenden), een printer en een externe
computer worden aangesloten (RS232), evenals
zender en ontvanger. Er zou een aansluiting
zijn voor een modem en voor een keyboard,
naast de gebruikelijk seinsleutel. Onze
spion zegt nu al zeker te weten dat het
apparaat niet goedkoop zal zijn.

RADIO SPOETNIKS

Wij hebben nog een spion. Die houdt zijn blik
onafgebroken op de hemel gericht. Het is Nico,
PA0DLO, die voor Hamsat en ons voortdurend de
satellieten peilt. Hij bericht nu: de
kommandostations proberen RS7 zoveel mogelijk
in bedrijf te houden tussen 0600 en 1000 UTC
en RS5 tussen 1000 en 1400 UTC. Deze
satellieten zijn niet beschikbaar op woensdagen,
gerekend volgens Moskouse tijd. Rusland heeft
onlangs officieel de frekwenties van twee nieuwe
toekomstige amateursatellieten opgegeven bij
de International Frequency Registration Board
van de ITU in Geneve. Het blijkt dat die
frekwenties precies overeenkomen met die van de
nieuwe RS9 en RS10, dus hun naderende lancering
is hiermee bevestigd. Uit de verdere gegevens
blijkt dat er toch enige wijzigingen zijn
gekomen in de plannen voor RS9 en RS10. Eerder
dit jaar verwachtte men nog dat de nieuwe Radio
Spoetniks gelanceerd zouden worden naar een
baan op zo'n 1600 of 1700 km hoogte, net zoals
hun voorgangers. Uit de nieuwe gegevens blijkt
echter dat men nu rekent op een baan bij 1000
km hoogte. Dit zal ongetwijfeld samenhangen met
de te verwachten lanceer mogelijkheden voor
deze satellieten. Onlangs meldde RS3A in Moskou
dat er een zeer kleine kans is dat RS9 of RS10
misschien al eind december gelanceerd kan
worden naar een baan op ongeveer 910 km
hoogte.

AMSAT-OSCAR 10

Nadat deze satelliet is verlaten door de
kommandostations zendt hij toch nog regelmatig
bakensignalen uit op 2 meter. Het is nog niet
duidelijk of de satelliet eind november weer
onder kontrole te krijgen zal zijn. In de
afgelopen maanden zijn zeker 2000 fouten
gevonden in het geheugen van de boordcomputer.
Men vreest dat de toestand in december niet
veel beter zal zijn geworden. In dat geval is
de satelliet definitief onbruikbaar geworden.

AMSAT-Phase III-C

Een Amerikaans bedrijf in Florida heeft onlangs
tien speciale geheugen-modules aan AMSAT
geschonken voor gebruik in de boordcomputer van
AMSAT-Phase III-C. Deze modules zijn gemaakt
voor gebruik in de ruimte en bevatten elk
zestien 4k bij 1 bit CMOS statische RAM's van
het type 6564RH. Deze RAM's kunnen 100.000 Rads
straling verdragen, 100 maal zoveel als de 4116
RAM's in de boordcomputer van OSCAR 10. De
nieuwe RAM's zullen dus beslist niet de
beperkende faktor gaan vormen voor de levensduur
van Phase III-C. Bij AMSAT worden de modules nu
gebruikt om een nieuw geheugen van 32 kbyte (bij
12 bits breed) te bouwen voor de boordcomputer
van Phase III-C. Deze satelliet zal dus tweemaal
zoveel geheugen krijgen als OSCAR 10, waardoor
zijn mogelijkheden sterk worden uitgebreid. Men
hoopt de nieuwe geheugen modules op tijd in
Phase III-C ingebouwd te hebben, voordat de
schud- en vibratie-tests worden uitgevoerd in
West-Duitsland. De lancering van Phase III-C
wordt voorlopig niet verwacht voor midden
1987.

ISKRA 4, MIR en SALYUT 7

In het Instituut voor Lucht- en Ruimtevaart
in Moskou wordt weer verder gewerkt aan de
bouw van ISKRA 4. Volgens UA3CR kan het echter
nog wel een jaar duren voordat de satelliet
helemaal voltooid is. RW3DZ meldt dat er
inmiddels al wel gezocht wordt naar lanceer
mogelijkheden voor ISKRA 4. Het is nog niet
zeker dat de satelliet later vanuit MIR of
een ander bemand ruimtestation in de ruimte
gebracht zal worden. Men onderzoekt ook de
mogelijkheid ISKRA 4 te lanceren met een
gewone raket, samen met een andere satelliet.

RADIO RUIMTESTATION

Volgens RW3DZ worden ook enige voorbereidingen
getroffen voor toekomstige amateur-radio
aktiviteiten vanuit het ruimtestation MIR.
Op korte termijn zijn er echter geen
belangrijke ontwikkelingen te verwachten omdat
er in de huidige groep van Russische
kosmonauten geen zendamateurs zitten. Wel wordt
door de satelliet-groep in de Universiteit van
Boedapest gewerkt aan de bouw van een amateur
zendontvanger, die later gebruikt kan worden
door zendamateur-kosmonauten, in het
ruimtestation MIR. Na de evaluatie van het
installatie-rapport van de eerste bemanning
van MIR, Kizim en Solovjov, mag worden verwacht
dat spoedig de volgende bemanning naar dit
ruimtestation zal gaan om de eerste serie
wetenschappelijke experimenten op te starten.
Het eerstkomende lanceervenster voor een
SOYUZ-TM naar MIR is te verwachten in de week
vanaf 5 november. Het volgende venster komt
dan in de eerste week van januari 1987. Het
ligt voor de hand dat een van deze
lanceervensters zal worden benut omdat men in
januari de eerste wetenschappelijke module,
die aan MIR gekoppeld moet worden, wil
lanceren. Een geschikt tijdstip voor de
lancering van die module zou rond 18 januari
kunnen zijn, omdat MIR zich dan voor langere
tijd continu in het zonlicht bevinden. Het
zou uiteraard handig zijn als er dan een
bemanning aan boord is van het ruimtestation.

SALYUT 7 GEPARKEERD

Hoewel SALYUT 7 nu in een vrij hoge baan
geparkeerd is, op 480 km hoogte, wil men
dit station later toch wel weer inzetten
bij allerlei wetenschappelijke experimenten.
Tegen die tijd zal men het station
waarschijnlijk weer naar een meer praktische
baan bij 300 km hoogte brengen, zodat een
bemanning gemakkelijk aan boord kan gaan voor
het opstarten of beeindigen van experimenten.
Men verwacht niet dat er nog langdurige bemande
vluchten zullen worden uitgevoerd in SALYUT 7.
Voor deze aktiviteiten koncentreert men zich
nu volledig op MIR. In Rusland worden inmiddels
ook verscheidene buitenlandse kosmonauten
opgeleid voor een latere vlucht naar MIR. In
1987 moet een Syrische kosmonaut een vlucht
gaan maken in MIR en in 1988 en later volgen
een Franse en een Bulgaarse kosmonaut.
