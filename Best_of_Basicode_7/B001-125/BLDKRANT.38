38, don 02 okt 1986

OOK RVU AAN COMPUTER

'Een radioprogramma met een computerprogramma'
is de ondertitel van een programmaserie die de
RVU educatieve omroep in oktober uitzendt. Het
is voor het eerst dat de RVU een programma
vergezeld laat gaan van een computerprogramma
als begeleidend materiaal. De serie van vier
programma's heet Dieet en gaat over voeding
en gezondheid. Aan de orde komen zaken als
dieten op medisch voorschrift, alternatieve
voeding, vitaminepreparaten en andere
gezondheidsprodukten en -uiteraard- afslanken.
Het bijbehorende MSX-computerprogramma is een
hulp bij het samenstellen van een afgewogen
dagmenu.

PERSOONLIJK GEBRUIK

De gebruiker (of -ster!) toetst zijn
persoonlijke gegevens in de computer, die
vervolgens berekent of de persoon in kwestie
niet te zwaar is en wat de aanbevolen
hoeveelheden energie (kilo-Joules), eiwit,
vet en koolhydraten zijn. Daarna kan men een
dagmenu laten 'doorrekenen'. In grafiekvorm
wordt getoond hoe het zit met de voedingswaarde.
De radioprogramma's worden uitgezonden op
maandag 6, 13, 20 en 27 oktober, telkens om
9.30 uur op Radio 5 (middengolf 1008 kHz). Het
MSX-programma (uitgebracht door Philips) is te
koop is de winkel of te bestellen bij de RVU
in Hilversum (giro 66 888). Prijs: f 39,90.
Volgende keer verschijnt het RVU-programma
misschien wel in Basicode, hoeft het niets
meer te kosten en kan Hobbyscoop het uitzenden!

NIEUWS UIT FIDO-WERELD

Erik Slagter, trouw Fido-correspondent, meldt
dat er een nieuw Fidoknooppunt is in Zoetermeer.
Het is 24 uur per dag bereikbaar met de snelheden:
300/300 en 1200/1200 baud full-duplex, dus geen
snelheid voor Viditel-modems 1200/75 baud. Erik
zegt geen problemen met de 1200/1200 snelheid
te verwachten omdat Zoetermeer een van de
modernste telefoon-centrales heeft en alles
kraakvrij verloopt. Fido-Zoetermeer is opgenomen
in Fidonet onder 500/24. Telefoon is 079-510425.
In Zoetermeer ook een uniek experiment, n.l. het
gebruik van een zogenoemde echo-area. Dat wil
zeggen, dat een bericht in die area geplaatst,
ook automatisch terecht komt in Fido Leiden en
Den Haag. Vooral handig bij algemene oproepen
en te koop/gevraagd.

HAMSAT NEDERLAND

Nico PA0DLO, heeft weer goed op de satellieten
gepast. Hij meldt: het gebruiksschema van OSCAR
9 wordt, evenals dat van OSCAR 11, vastgelegd
in de zogenoemde DIARY-programmatuur, die in de
boordcomputer van deze satelliet is geladen.
Deze programmatuur zorgt ervoor dat de satelliet
wekenlang, eventueel zelfs maandenlang, helemaal
automatisch een bepaald uitzendschema volgt,
zonder dat er een kommandostation aan te pas komt.
Dit schema is onlangs herzien. OSCAR 9 zal
voortaan eenmaal per maand een nieuw bulletin
uitzenden. Als de toestand van de batterij dat
toelaat zal het baken op 15 meter elke dag
ingeschakeld zijn.

VIDEOBEELDEN

Elke woensdag zullen met een CCD-videochip
opgenomen beelden worden uitgezonden
die de donderdag daarvoor zijn opgenomen. Elke
dag zal Whole Orbit Data, dus telemetrie die
gedurende een hele omloop is verzameld, worden
uitgezonden. Het begintijdstip, waarop het
verzamelen van de data wordt gestart, kan 0000
UTC zijn, of een evenaarpassage-tijdstip, of
een ander interessant yijdstip. Verder kan men
dagelijks normale telemetrie, een overzicht van
het huidige gebruiksschema en statusberichten
van de boordcomputer verwachten. Alleen op
donderdagen is de satelliet vanaf 1500 UTC
uitgeschakeld.

RADIO SPOETNIKS

Vanaf 18 september komt RS7 tijdens elke
omloop enige tijd in de schaduw van de aarde.
Voor RS5 is dit het geval vanaf 23 september.
Daarom zullen deze satellieten in de komende
maanden slechts beperkt in gebruik gesteld
kunnen worden. Voorlopig luidt het schema
voor deze satellieten als volgt. RS7 is
dagelijks in bedrijf van 0500 tot 0900 UTC
en RS5 van 0900 tot 1300 UTC, voorzover de
toestand van hun batterij het toelaat. Bij RS7
kan ook de ROBOT van tijd tot tijd ingeschakeld
zijn. Op woensdagen zijn de satellieten buiten
bedrijf. RS7 komt vanaf 6 december weer kontinu
in het zonlicht en RS5 vanaf 11 december. Als
de satellieten de nieuwe schaduwperiode goed
doorstaan wil men ze vanaf 8 december weer
vrijwel kontinu in bedrijf houden.

AMSAT-OSCAR 10

De kommandostations blijven proberen stukjes
geheugen in de boordcomputer van OSCAR 10 te
zoeken die bruikbaar zijn voor het laden van
programmatuur. Als het niet lukt om de stand
van de satelliet in de ruimte te veranderen
met behulp van programma's in de boordcomputer
zullen de zonnepanelen binnenkort geen zonlicht
meer ontvangen en dan zullen alle elektrische
systemen in de satelliet uitvallen. Misschien
heeft die volledige ontlading van de batterij
wel een gunstig effekt op het funktioneren van
de IHU. In november komen de zonnepanelen van
de satelliet dan weer in de zon en kunnen alle
systemen weer worden opgestart. Kommandostations
treffen al voorbereidingen om te komen tot een
zo veilig mogelijke situatie waarin de satelliet
spanningsloos wordt. Iedereen wordt dringend
verzocht geen gebruik te maken van de relais
stations van OSCAR 10 als men deze ingeschakeld
mocht aantreffen. De te zware belasting voor de
batterij veroorzaakt frekwentie-modulatie in de
zenders en ontvangers in de satelliet, dus ook
in de kommando-ontvanger. De kommandostations
hebben dan ook grote moeite de satelliet te
bereiken met kommando's.

UoSAT-OSCAR 11

Ook voor OSCAR 11 is onlangs een nieuw
gebruiksschema vastgesteld dat wordt uitgevoerd
onder besturing van de DIARY-programmatuur in
de boordcomputer van de satelliet. Minstens
eenmaal per week wordt een nieuw bulletin in
de satelliet geladen. Dit bulletin bevat het
laatste nieuws, vooral op het gebied van amateur
satellietaktiviteiten, en nieuwe baanparameters.
Met ingang van oktober zal de Digitalker,
spraaksynthesizer elke woensdag in bedrijf
worden gesteld. De programmatuur voor deze
spraaksynthesizer wordt nu geschreven en getest.
De Digitalker-uitzendingen zullen waarschijnlijk
zeer suksesvol worden omdat de frekwentie-zwaai
van de FM-downlinkzenders bij OSCAR 11 groter is
dan bij OSCAR 9, terwijl de Digitalker in OSCAR
11 ook een veel grotere woordenschat heeft.
Op woensdagen zullen de bakenzenders van OSCAR
11 op 2 m en 70 cm tegelijkertijd in bedrijf
zijn. Op 70 cm zal dan data worden uitgezonden
met 1200 Baud en met 4800 Baud. Men hoopt dat
daardoor het ontwikkelen van demodulators voor
4800 Baud wordt gestimuleerd.

DATA STROMEN

Deze hoge transmissiesnelheid is zeer geschikt
voor het uitzenden van grote hoeveelheden data,
zoals CCD-videobeelden. In oktober wil men ook
het 2,4 GHz-baken elke zaterdag inschakelen.
Rapporten van ontvangst van dit baken zijn
welkom. Verder kan men elke dag normale
telemetrie, Whole Orbit Data, computer
status-berichten en bulletin-uitzendingen
verwachten. Als iemand speciale belangstelling
heeft voor bepaalde telemetrie-kanalen in de
Whole Orbit Data kan hij daarom vragen bij
het UoSAT-team in Surrey. Elke donderdagmorgen
kan OSCAR 11 uitgeschakeld zijn in verband met
het laden van een nieuw bulletin. Dit nieuwe
gebruiksschema moet in bedrijf blijven tot
januari 1987. Dan zal het worden herzien. In
verband met speciale experimenten kan het
nodig zijn dat tijdelijk wordt afgeweken van
het normale schema.

WEERSATELLIETEN

De nieuwe weersatelliet NOAA G is op 17
september, na 15 maal uitstel, eindelijk
gelanceerd vanaf Vandenberg in Californie met
een Atlas-E raket. De satelliet heet nu NOAA
10, zijn internationale identifikatie is
1986-073A en zijn katalogusnummer is 16969.
Hij zendt APT-beelden op 137,50 MHz.

BIG BEN CLUBDAG

Op 18 oktober houdt de Big Ben Club, voor
BBC en Acorn bezitters, haar 4e jaarlijkse
clubdag. Op deze dag (10-17) krijgen de
verschillende werkgroepen van de vereniging
de gelegenheid te demonstreren. Ook de handel
rond deze computers is actief. Dit jaar wordt
de dag gehouden in Gelre's End, Molendijk 1
in Hedel bij Den Bosch.

WETENSCHAPSDAG

Het Wetenschappelijk Centrum Watergraafsmeer
in Amsterdam aan de Kruislaan 405-415 en
318-324 wordt komende zaterdag een Open Dag
gehouden van 10-16:00. Het gaat om om
demonstraties, dia's en film, populair
wetenschappelijke voordrachten, dokumentatie
over biologie, informatica, natuurkunde en
wiskunde. Hierbij zijn de volgende instituten
betrokken: Atoom- en Molecuulfysica (Amolf),
Wiskunde en Infromatica (CWI en FVI),
Kernfysica en Hoge-energiefysica (NIKHEF) en
het rekencentrum, super- en microcomputers
van de Amsterdamse universiteiten (SARA).
Bezoekers moeten zich ecehter vooraf melden:
tijdens kantooruren op 020-592 9444.

HOBBYSCOOP BINNENKORT

-Test Toshiba T-1100 draagbare computer
-Test heel goedkope, goede printer
-Test erg goedkope PC's
-Verhaal over netwerken en Token-ring
-Grafische mogelijkheden en video
-KG-pocket ontvanger
-KG-super ontvanger NRD 252
-Nieuws van de HCC-dagen
-Test van 23 cm-portofoon
