49, woe 19 nov '86

HCC-DAGEN GROTER DAN OOIT

Van vrijdag 21 en zaterdag 22 november worden
in de Utrechtse Jaarbeurs de jaarlijkse micro
computerdagen van HCC gehouden. De beurs, waar
elke hobbyist wel wat van zijn gading vindt,
is beide dagen open van 10 - 17 uur. Het is
de 10e maal dat men de beurs in Utrecht
houdt. De eerste HCC-dag werd -ook in Utrecht-
op 29 oktober 1977 in Trianon gehouden. Het was
de eerste landelijke bijeenkomst die HCC, een
half jaar eerder op 27 april 1977 opgericht,
organiseerde. Bijna alle 60 leden die de
vereniging toen had, kwamen opdagen. Zij
woonden tevens de eerste ledenraad bij.

GESCHIEDENIS & ZELFBOUW

Gebruiksklare microcomputers bestonden toen nog
niet. Het was allemaal zelfbouw wat de klok
sloeg. De twee exposanten die die eerste dag
aanwezig waren, ingenieursbureau Koopmans en
MRLectronics, boden een grote sortering chips,
prints, transistoren etc. aan. Bij Koopmans
kon men voor f 12.000,- een 16K OSI Challenger
pakket krijgen, compleet met floppydrive en
beeldscherm. Een 6800-chip kostte f 160,-. Grote
noviteiten waren een zelfbouw videoterminal
met 16x64 tekens en een speciaal voor de
amateur ontwikkelde ponsbandlezer, die met de
hand moest worden doorgevoerd. In de
gestencilde catalogus was een lijst met de
eerste 50 leden opgenomen.

Een jaar later heette de beurs voor het eerst
HCC-Computer Dag. HCC begon te wennen aan
de snelle groei en verwachtte 500 bezoekers.
Het werden er 2.000. Die groei is sindsdien
gebleven: in 1984 34.000 bezoekers, in 1985
45.000.

TIENDE MAAL: 50.000 BEZOEKERS?

Over de hoogtepunten van de dag hebben wij u
al bericht. Daarnaast beloven de Dagen ook op
ander gebied weer een doorslaand succes te
worden. Nu al is meer dan 30.000 m2 in
verschillende hallen van de Jaarbeurs
volgeboekt. In ruim 400 marktkramen en
tientallen speciaal gebouwde stands vindt men
een amateurmarkt, directe verkoop,
produktenshow, banenmarkt, opleidingeneiland,
demonstraties, films, lezingen. HCC verwacht
dit jaar meer dan 50.000 bezoekers. En
uiteraard (een consument vriendelijke traditie)
zullen er weer heel wat prijzen sneuvelen.

HCC-LEDENONDERZOEK

Dit voorjaar heeft een gerenommeerde bureau
een onderzoek gehouden onder de leden. Uit de
resultaten van het onderzoek blijkt dat HCC
geen club voor computerfreaks is, maar een
vereniging die stevig verankerd is in de
microcomputerwereld en zich steeds meer
verbreed tot een organisatie voor alle micro
gebruikers. Dit blijkt bijvoorbeeld uit de
gegevens over werkkring en computerbezit.
Zestien pct van de leden is direct werkzaam
in de computerbranche. 62% heeft een baan die
verband houdt met automatisering en computers.
Op een enkele uitzondering na bezitten alle
leden zelf een microcomputer. Vrijwel niemand
heeft alleen een zelfbouwcomputer. Vrij veel
leden beschikken over een min of meer
professioneel systeem (onder meer 15% Apple,
14% IBM-pc of compatible). De scores van de wat
grotere systemen zijn nog veel hoger als
gevraagd wordt naar het gewenste systeem bij
vervanging. De gemiddelde aanschafwaarde van
de computer is f 4000, van het totale systeem
f 7000. Ook de gegevens over de software die
men bezit, of wenst te hebben, duiden niet op
puur hobbyisme. 74% van de leden geven op
software te bezitten voor administratieve
doeleinden, 66% voor documentatie, 61% voor
programma-ontwikkeling en 40% voor
wetenschappelijke doeleinden. Op het
verlanglijstje scoren programma's voor
programma ontwikkeling, administratie en
wetenschappelijk werk respectievelijk 53, 42
en 39%. 77% van de leden heeft spelprogramma's,
maar slechts 21% wil nog meer van deze
programmatuur. Er zijn meer aanwijzingen dat
computer gebuikers beginnen met spelletjes en
zich vervolgens op meer 'serieus' gebruik
gaan toeleggen.

OPLEIDING EN LEEFTIJD

Ook op andere gebieden heeft het onderzoek
markante resultaten opgeleverd. Zo blijken
HCC-leden relatief hoog geschoold te zijn.
29% heeft een wetenschappelijke opleiding
gevolgd of volgt die nog, daarvan 11% TH,
18% universitair. Eveneens 29% (16% HTS) zit
op HBO-niveau. VWO/HAVO scoort 10%. Technische
opleidingen (LTS, MTS, HTS, TH) scoren bij
elkaar 39%. Meer dan de helft van de leden
blijkt nog een of meer vakopleidingen of
cursussen te hebben gevolgd. Bijna driekwart
van die cursussen of opleidingen heeft
rechtstreeks met automatisering en computers
te maken. Met een dergelijk opleidingsnivo
is het niet verwonderlijk dat ook het niveau
van de werkkring vrij hoog is. 31% valt onder
een hogere categorie (directeuren, zelfstandige
hogere vrije beroepen, hogere employees), 45%
hoort bij de groep middelbare employees. Van de
ondervraagde leden is thans 83% werkzaam, 10%
volgt een studie en 6% heeft geen werkkring. Het
overgrote deel van de leden is in de werkzame
fase van het leven. 14% is 24 of jonger, 34%
valt in de groep 25- tot 34- jarigen, 40% in de
groep 35- tot 49-jarigen, en 11% is 50 jaar
of ouder.

VRIJWILLIGERSORGANISATIE

Uit de gegevens die het onderzoek heeft
opgeleverd komt ook duidelijk naar voren dat
er in HCC een enorm potentieel aan kennis,
kunde en ervaring aanwezig is. Daardoor kan
het grootste deel van de HCC-activiteiten nog
altijd door vrijwilligers uit de vereniging
gedaan worden. Zo wordt ook het maandblad van
HCC, de Nieuwsbrief, nog vrijwel geheel
geschreven en gemaakt door leden van HCC.
Door hun kennis is de Nieuwsbrief inhoudelijk
nog steeds het beste microcomputertijdschrift
van Nederland, een vereningsblad voor een breed
publiek met het niveau van een vakblad. Ook
voor andere HCC-activiteiten geldt dat de
kwaliteit van het verenigingskader projecten
mogelijk maakt die anders niet zouden kunnen.
Bijvoorbeeld aan de Koerslijst Tweedehands
Computers, die HCC dit voorjaar heeft uitgegeven.
Ook zijn in samenwerking met HCC-kaderleden
service telefoons van start gegaan voor
specifieke groepen nieuwe leden.

VERENIGINGSKANTOOR

Vorig jaar is een enthousiast team met de
opbouw het verenigingskantoor begonnen. Er
werken nu full-time 6 mensen aan allerlei
dagelijkse werkzaamheden, die door de groei
van de vereniging niet meer door vrijwilligers
gedaan konden worden. Het verenigings kantoor
functioneert ook als eerste contactadres naar
buiten toe, en vormt een belangrijke schakel
in de vele activiteiten. Uiteindelijk heeft het
kantoor een zuiver ondersteunende taak voor de
acitiviteiten waar HCC voor staat. Bij
elkaar is de vereniging nu in staat om alle
ontwikkelingen bij te benen. Er zijn 26.000
leden, maar voor het eind van het jaar denkt
men het 30.000e lid ingeschreven te hebben.
Uiteindelijk willen we nog meer uitgroeien.

COMPUTER IN VERGEETBOEK

Voorzover bekend zijn er in Nederland nu tussen
de 300.000 en 400.000 microcomputers verkocht
aan hobbyisten en vele tienduizenden ervan
staan inmiddels op zolders of in schuren. Veel
mensen kopen een computer en merken dan na een
paar maanden dat het allemaal veel moeilijker
is dan ze gedacht hadden en dat de resultaten
toch tegenvallen. Juist voor die mensen heeft
HCC veel te bieden: kennis, informatie, gratis
public domain software, en vooral toch
contacten met andere gebruikers. Binnen HCC
kan men ervaringen uitwisselen, problemen en
probleempjes samen oplossen, van anderen leren.
Zo wordt computergebruik van een eenzaam avontuur
toch ook een sociaal gebeuren. Aldus de directeur
van het verenigings kantoor: Jan Castenmiller.
In het openbaar worden vaak uitspraken gedaan die
pleiten voor een snelle en brede verbreiding
van automatisering en nieuwe technologie onder
brede lagen van de bevolking. Maar als de helft
of meer van de nieuwe computergebruikers er na
een paar maanden de brui aan geeft omdat het ze
te moeilijk wordt, dan lijkt de geschiedenis van
de automatisering in Nederland geen successtory,
maar een rampverhaal te worden. HCC wil er
alles aan doen om dat te voorkomen.

PRINT PROBLEMEN SINCLAIR

Bij het BASICODE-vertaalprogramma is er soms
een probleem met de printer omdat het programma
deze uitschakelt t.b.v. 42 kolommen op de
ZX-printer. Een aantal luisteraars schreef ons
dat. Jan Breedenbeek, auteur van het programma,
loste het ook even op. Hij schrijft: om andere
printers aan de praat te krijgen dient als
volgt te worden gehandeld:

1 Laad EERST 't BASICODE-vertaalprogram

2 Toets in: CLOSE #3

3 Geef een CLEAR-opdracht met een zodanige
waarde dat de printersoftware in het geheugen
net onder het BASICODE-vertaalprogramma komt.
De code van het vertaalprogramma begint op
adres 55600. Als uw printersoftware bijv. 500
bytes lang is geeft u CLEAR 55099 (=55600-500-1).

4 Laad daarna de code in op het adres dat 1
hoger is dan datgene wat u in uw CLEAR-opdracht
gaf. In het voorbeeld dus 55100.

5 Geef dan een RANDOMIZE USR <adres> waarbij
het adres gelijk is aan dat in punt 4.

Als uw printersoftware in EPROM zit hoeft u
alleen maar een CLOSE #3 te geven.
Weer een heleboel mensen geholpen. Dank je Jan.
