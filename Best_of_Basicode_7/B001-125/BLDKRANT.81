81, woe 05 aug '87

STEREOTESTEN NODIG?

Hoe zit het met die stereo-test uitzendingen
die vroeger altijd op maandag- en vrijdagavond
na 24.00 op de FM-zenders werden uitgezonden?
Is de PTT daarmee gestopt? Gisteravond waren ze
er niet meer.
Vroeger had Hobbyscoop ook zijn eigen stereotest
ieder half jaar. Hoe zit het daar eigenlijk mee?
Het zou jammer zijn als het niet meer mogelijk
is je tuner op zo'n manier door te fluiten.
Ik ben er op deze manier destijds ook achter
gekomen dat het Hilversumse kabelnet een kanaal
scheiding geeft van slechts 30 dB (tegenover 50
dB met dezelfde ontvanger op een prive-antenne).
Dat schrijft Jan Bredenbeek. Hij is niet de
enige die ons hierover aanschrijft. Meerdere
mensen wensen van tijd tot tijd hun tuner te
controleren.

GESCHIEDENIS

Vroeger hield Hobbyscoop inderdaad tweemaal
per jaar de 'Stereotest'. Die was buitengewoon
populair zo bleek uit de reacties. Omdat er
behoefte was in de professionele wereld aan
een dergelijke test (reparatie werkplaatsen,
ijking e.d.) kwam ook het NOS-lab met een
'Stereotoets', die tweemaal per week werd
uitgezonden, precies zoals Jan schrijft. Mede
daardoor liep de belangstelling voor de test
van Hobbyscoop terug. We hebben hem enige
tijd slechts eenmaal per jaar gehouden, maar
de toets, tweemaal per week, was voor de
meeste mensen blijkbaar voldoende. Wij hebben
duizenden toelichtings formulieren voor de
toets verzonden.
Nu is echter (door de bezuiniging) een
situatie ontstaan waarbij noch Hobbyscoop,
noch de afdeling O & O meer iets doet aan
FM-stereo metingen via de zender: de beste
manier om een zuiver beeld te krijgen van
de prestaties van uw tuner. Onze vraag aan u:
1. Wilt u de NOS-lab Stereotoets terug,
eventueel hoogstens eenmaal per week?
2. Wilt u de jaarlijkse Hobbyscoop
Stereotest terug, met een uitleg inzake
stereo in begrijpelijke taal?
3. Of lijkt het u het beste dat beide
zaken, zowel toets als test terugkeren?
Graag schriftelijk uw antwoord naar onze
postbus!

RUIMTEVAART

Dat zal je altijd zien: nauwelijks is
Hobbyscoop de lucht uit (vakantie) of je
struikelt over het ruimtevaart nieuws.
Lanceringen rond Mir, die ook nog bijzonder
interessant zijn voor de zendamateurs. Nico
Janssen hield ons van week tot week nauwkeurig
op de hoogte. Een samenvatting van zijn
bulletins volgt hierbij.

LANCERINGEN SOVJET UNIE

Op dinsdag 23 juni is in Rusland een navigatie
satelliet gelanceerd, die tevens twee pakketten
amateur apparatuur aan boord heeft die
oorspronkelijk bedoeld waren voor de nieuwe
amateur satellieten RS10 en RS11. De geplande
RS9 te vervallen. De apparatuur voor RS10 en
RS11 lijkt veel op elkaar; alleen alle
frekwenties zijn iets verschoven. Er werd al
verwacht dat de apparatuur voor RS10 en RS11
samengebouwd zou worden in een satelliet. Nu
blijkt alle apparatuur ingebouwd te zijn in
de Russische navigatie satelliet Kosmos 1861.
Deze satelliet is rond 0724 utc op 23 juni
gelanceerd vanaf de lanceer basis Plesetsk
in het noorden van Rusland (ong. 62,8 gr NB,
40,3 gr WL). De raket bracht de satelliet
eerst in een tussen-baan met het apogeum bij
1000 km en het perigeum bij 200 a 250 km.
Later werd de baan vrijwel cirkelvormig gemaakt
met het apogeum bij 1000 km en het perigeum
bij 985 km. Deze uiteindelijke baan heeft een
inclinatie van ongeveer 83 graden en de
omlooptijd bedraagt zo'n 105 minuten.
Op 23 juni werden de verschillende lineaire
relais stations en ROBOT's van RS10 en RS11 al
in bedrijf gesteld door het commando station
RS3A in Moskou om de werking te kontroleren.
Daarbij werden direkt al vele verbindingen
gemaakt via al deze systemen door verscheidene
stations. Zowel RS10 als RS11 bevat mode A,
mode K en mode T relaisstations, die ook
tegelijkertijd in bedrijf kunnen zijn. Verder
zijn er verschillende ROBOT's, automatische
CW-QSO machines, beschikbaar. Een aantal baken
zenders kan CW-telemetrie of berichten uit het
geheugen in de satelliet uitzenden. Deze bakens
kunnen ook worden gebruikt als downlink voor
een ROBOT, terwijl tevens digitale data
transmissie gehoord is met vrij hoge snelheid.
Zoals gebruikelijk bij dit type navigatie
satellieten zendt Kosmos 1861 zijn navigatie
signalen uit bij 150 en 400 MHz.

FREKWENTIES

Voor zover nu bekend maakt de RS-apparatuur
gebruik van de volgende frekwenties:

RS10

Mode uplink           downlink

A 145,860 - 145,900,   29,360 -  29,400 MHz
K  21,160 -  21,200,   29,360 -  29,400 MHz
T  21,160 -  21,200,  145,860 - 145,900 MHz

AK mode A en mode K tegelijk in bedrijf
KT mode K en mode T tegelijk in bedrijf

ROBOT

Mode uplink     downlink

A 145,820 MHz,  29,403 MHz
K  21,120 MHz,  29,403 MHz
T  21,120 MHz, 145,903 MHz

Bakenzenders, die kunnen worden omgeschakeld
tussen telemetrie, ROBOT-downlink, en uitzending
van berichten uit het geheugen: 29,357 MHz,
29,403 MHz, 145,857 MHz en 145,903 MHz

RS11

Mode uplink           downlink

A 145,910 - 145,950   29,410 -  29,450 MHz
K  21,210 -  21,250   29,410 -  29,450 MHz
T  21,210 -  21,250  145,910 - 145,950 MHz

AK mode A en mode K tegelijk in bedrijf
KT mode K en mode T tegelijk in bedrijf

ROBOT

Mode uplink      downlink
A 145,830 MHz,  29,453 MHz
K  21,130 MHz,  29,453 MHz
T  21,130 MHz, 145,953 MHz

Bakenzenders, die kunnen worden omgeschakeld
tussen telemetrie, ROBOT-downlink, en uitzending
van berichten uit het geheugen: 29,407 MHz,
29,453 MHz, 145,907 MHz en 145,953 MHz.

De lineaire relaisstations inverteren niet en
hebben maximaal 5 W HF-uitgangsvermogen. De
signalen zijn dan ook vrij sterk.

KEPLER GEGEVENS

De eerste set van Kepler baanparameters van
Kosmos 1861 annex RS10/11, met internationale
objekt-aanduiding 87-054A en NORAD- katalogus
nummer 18129, luidt:

Referentie-epoch      1987 + 174,59593305
Versnelling           0,00000006 oml/dag/dag
Inclinatie            82,9265 graden
R.A.A.N.              53,3166 graden
Excentriciteit        0,0010301
Argument v/h perigeum 259,8854 graden
Mean anomaly          100,1119 graden
Mean motion           13,71883140 oml/dag
Omloopnummer          4

EERSTE ERVARINGEN

Inmiddels zijn alle systemen van RS10 en RS11
uitgebreid getest. Volgens Leonid, UA3CR,
werkt alles prima. Het enige probleem is een
storing, die door de 150 MHz-zender van Kosmos
1861 wordt veroorzaakt in de 2m-uplink
ontvangers van de mode A relais ststations van
zowel RS10 als RS11. Het toekomstig gebruik
van mode A is dan ook onzeker. Ook alle
systemen van de commerciele navigatie satelliet
Kosmos 1861 worden nu getest. Het is nog niet
duidelijk wanneer deze satelliet, die de oudere
satelliet Kosmos 1727 moet gaan vervangen,
volledig in bedrijf zal worden gesteld.
Misschien kunnen de mode A relais stations van
RS10 en RS11 tot die tijd nog probleemloos
worden gebruikt. Begin augustus hoopt men een
vast gebruiksschema te kunnen gaan toepassen
voor RS10/11.

TELEMETRIE

Inmiddels is vrijwel alles bekend over de
telemetrie uitzendingen van RS10/11. Naast de
telemetrie-uitzendingen met telegrafie (CW)
zijn van dezelfde baken zenders soms ook data
uitzendingen te horen met hoge snelheid. Dit
blijkt ook telemetrie te zijn, die alleen
bedoeld is voor de kommando stations. Deze
uitzendingen vinden plaats met amplitude
gemoduleerde en speciaal gekodeerde ASCII.
UA3CR bevestigde dat de RS10/11 systemen
gebruik maken van het energie voorzienings
systeem van Kosmos 1861. De RS10/11 systemen
hebben dus geen eigen zonnepanelen of batterij.
Wel maken ze gebruik van afzonderlijke antenne
systemen. Op alle banden wordt gebruik gemaakt
van lineair gepolariseerde dipool antennes.
Omdat de satelliet, die waarschijnlijk zo'n
2 meter groot is, vermoedelijk gestabiliseerd
is, vertonen de downlink signalen zeer weinig
fading verschijnselen. Relais stations van RS10
en RS11 kunnen wel tegelijkertijd in bedrijf
worden gesteld maar in de praktijk zal dit niet
vaak gebeuren. UA3CR stelt voor om ook allerlei
packet-radio experimenten te gaan uitvoeren via
RS10 en RS11.
UA3CR gaf verder twee redenen waarom men
besloten had bij RS10/11 gebruik te maken van
uplinks in de 15 meter-band: enerzijds wilde
men aan HF-amateurs demonstreren dat amateur
satelliet verkeer ook goed mogelijk is in de HF
amateur banden en niet alleen op VHF en UHF, en
anderzijds wilde men nieuwe mogelijkheden
scheppen voor het experimenteren met HF
satelliet signalen in verband met al de
speciale propagatie verschijnselen die daarbij
optreden.

FUJI-OSCAR 12

In Fuji-Oscar 12 fungeert een compleet bulletin
board voor packet radio. Volgens JJ1ZUT van de
JARL is het gebruiksschema van OSCAR 12 als
volgt:
Mode JD moet in bedrijf zijn:
1045 utc op  6 aug tot 1153 utc  7 aug
1100 utc op  8 aug tot 1005 utc  9 aug
0912 utc op 10 aug tot 1014 utc 11 aug
0925 utc op 12 aug tot 0831 utc 13 aug
In alle andere perioden is de satelliet geheel
uitgeschakeld om de batterij de gelegenheid
te geven op te laden.

FRANKRIJK OPEN VOOR ZENDAMATEURS

Vanaf juli dit jaar heeft Frankrijk zich
aangesloten bij de landen die de CEPT
aanbevelingen voor de zgn Euromachtiging
aanvaard hebben. Dit betekent voor Nederlandse
radiozendamateurs met een A, B of C licentie
dat zij in Frankrijk (en de Franse overzeese
gebiedsdelen) zonder aparte gast-machtiging met
hun zendapparatuur mogen werken. De Franse
douane- en politie- autoriteiten behoren onze
Nederlandse machtiging (volgens CEPT-model)
als geldig document te erkennen. Het prefix
voor Frankrijk is F/... Het bericht is bij de
Radio Controle Dienst binnen gekomen nadat de
algemene informatiebrief (van juni) gereed was.
Aldus bericht ons VERON voorlichter Leon Kusters.
