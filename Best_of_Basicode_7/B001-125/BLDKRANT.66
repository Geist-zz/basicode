66, woe 08 apr '87

WEER OPTIMOD

Tja het was weer eens mis. Een of andere
technische collega schakelde de Optimod
pas uit toen het programma bijna afgelopen
was. Het lag dus niet aan uw ontvangst! We
zijn dus gedwongen om het hele programma
van afgelopen zondag opnieuw uit te zenden.
Vervelend, omdat we daardoor uit de pas
gaan lopen met de Teleac-uitzendingen.

Een van de cursisten schreef ons dat hij
best een bandje zou willen hebben met al
die cursus programma's er op in Basicode-vorm.
Dit ondanks het feit dat er nog veel aan
gedaan moet worden voor ze in een hobby
computer lopen. Wij verwachten daarom niet
zoveel belangstelling voor zo'n bandje,
maar misschien vergissen we ons en hoort
het cursus-materiaal wel op een cassette.
Schrijft u eens over uw ervaringen met
het cursusmateriaal.

KOPPELING MIR MISLUKT

Het laatste nieuws rond de Russische
ruimtevaart komt als gebruikelijk weer van
Nico, PA0DLO. Hij verwerkte de laatste
gegevens in zijn verslag.

Het lang verwachte grote astrofysisch
laboratorium is in de late avond van 30 maart
(utc) gelanceerd vanaf Baykonoer met een
PROTON-raket. Dit laboratorium heet QUANT,
heeft een massa van 20 ton en is dus praktisch
net zo groot als het ruimtestation MIR. QUANT
moest op dezer dagen 4 april 's avonds laat
automatisch aan MIR koppelen. De naderings
procedure verliep vlekkeloos tot op 200 m
afstand. Toen werd de koppelprocedure afgebroken
omdat er problemen waren met het automatische
navigatie-kontrolesysteem van QUANT. Men
analyseert nu de telemetrie van QUANT om na te
gaan wat er fout is en hoe de koppeling
alsnog kan worden uitgevoerd. QUANT heeft nog
een tweede koppelpoort waaraan later eventueel
een SOYUZ of PROGRESS kan vastkoppelen. In
totaal wil men in de toekomst tot vijf
speciale modules aan MIR koppelen.

SKI-EXPEDITIE RADIO-AMATEURS

Er wordt een internationale ski-expeditie
georganiseerd, waarbij een groep Russische
en Canadese wetenschappelijke onderzoekers
een tocht zullen maken van Rusland naar
Canada via de noordpool. De expeditie moet in
februari 1988 starten in Rusland en eindigen
in juni in Canada. Het grootste gedeelte van
alle radio-communikatie wordt verzorgd door
radio-amateurs. Daarbij wordt veel gebruik
gemaakt van alle dan beschikbare amateur
satellieten. Voor de navigatie wil men ook
gebruik maken van COSPAR en SARSAT informatie
die door amateursatellieten kan worden
geleverd. Bij de radio kommunikatie wil men
zowel spraak als digitale kommunikatie
toepassen.

NIEUWE SATELLIET?

Vanuit Duitsland worden al enkele weken
geruchten verspreid over waargenomen signalen
op 29,361 en 29,402 MHz, die afkomstig zouden
zijn van een onbekende satelliet. Omdat de
signalen dagelijks zeer langdurig hoorbaar zijn,
dacht men dat het om een satelliet in een zeer
hoge baan moest gaan. Uit eigen waarnemingen
blijkt echter dat het signaal op 29,361 MHz,
dat daar al enkele maanden hoorbaar is, geen
dopplerverschuiving heeft. Het is een tijd
ijksignaal met sekondenpulsen, dat
waarschijnlijk afkomstig is van een station
ergens in Europa. Er zijn ook nog geen meldingen
gekomen van waarnemingen van dit signaal
buiten Europa. Het signaal op 29,402 MHz kan
misschien verward zijn met de signalen van RS1,
die nog regelmatig hoorbaar zijn.

RADIO SPOETNIKS

Nu RS5 en RS7 zich weer kontinu in het zonlicht
bevinden, zijn ze weer beschikbaar voor algemeen
gebruik. RS7 is vrijwel steeds in bedrijf volgens
het normale schema. Dat betekent dat de satelliet
steeds mag worden gebruikt, behalve op
woensdagen. Maandagen zijn, zoals altijd,
QRP-dagen. Dan mag men dus uitsluitend zeer
lage uplinkvermogens gebruiken. De batterij in
RS5 is helaas vrij zwak, zodat deze satelliet
niet kontinu in bedrijf kan worden gehouden.
Men wordt dringend verzocht de Radio Spoetniks,
en dan vooral RS5, niet te zwaar te belasten,
zodat hun levensduur zover mogelijk kan worden
verlengd.

AKTIVITEITENDAGEN

Van 20 tot 26 april worden er speciale
aktiviteitendagen gehouden via RS5 en RS7.
Bovendien heeft de Centrale Radio Club van de
USSR een RS-kontest georganiseerd op 26 april.
Iedereen wordt uitgenodigd deel te nemen.
Binnenkort zal nadere informatie beschikbaar
komen over het telemetrie-systeem van de
toekomstige RS9, die in juni moet worden
gelanceerd. Volgens UA3CR zal de telemetrie van
RS9 32 analoge kanalen en 16 digitale status
kanalen bevatten. De beschrijving van alle
telemetrie-kanalen zal binnenkort worden
gepubliceerd. De informatie over de
omrekenings formules is nog niet beschikbaar
en zal daarom later volgen.

FUJI-OSCAR 12

De telemetrie-uitzendingen van OSCAR 12
zijn gewijzigd. Zij hebben nu de volgende
vorm:
JAS-1 FF YY/MM/DD HH:MM:SS
xxx xxx xxx xxx xxx xxx xxx xxx xxx xxx
xxx xxx xxx xxx xxx xxx xxx xxx xxx xxx
xxx xxx xxx xxx xxx xxx xxx xxx yyy yyy
sss sss sss sss sss sss sss sss sss sss

FF : Frame Identifier
RA: Realtime Telemetry, ASCII
RB: Realtime Telemetry, Binary
SA: Stored Telemetry, ASCII
SB: Stored Telemetry, Binary
M0: Message
0
M1: Message
1...etc.
M9: Message
9
YY/MM/DD : Datum
HH:MM:SS : Tijd (UTC)
In RS en SA frames geldt:
xxx (000-999) : 28 Analoge telemetrie-kanalen
(decimaal)
y (0-F)       :  6 Systeem status kanalen (hex)
s (0 of 1)    : 30 Digitale status kanalen (bin)

Informatie over de inhoud van alle kanalen
volgt spoedig. OSCAR 12 blijft inmiddels
beschikbaar voor afwisselend gebruik in mode
JA en mode JD. Zodra de experimenten met het
AX.25 protocol zijn voltooid en alle nieuwe
programmatuur is geladen kan de mode JD
mailbox worden geaktiveerd.

OPMERKING SCHNEIDER/AMSTRAD

Gerard van Rossum uit Paterswolde meldt ons
dat het programma Islamitische Gebedstijden
op de Amstrad Schneider niet loopt omdat er
de Basic-opdracht 'DI' in voorkomt. DI wordt
gebruikt als dag van de Arabische datum. Het
commando schakelt bij deze computer een
interrupt uit en dan ontstaan er problemen.
Dhr. Van Rossum stelt voor om RDI als
variabele te gebruiken in de regels 2710 t/m
4160. Verder merkt hij op dat zijn computer
weinig problemen heeft met de ontvangst van
zondagavond uitzendingen. (Als de Optimod
tenminste uitstaat... Red)

BUITENLAND

Knud Erik Bengston, Aegirsweg 48 in Fredericia
in Denemarken meldt dat hij onze
Beeldkranten prima ontvangt en sluit een
mooi geformateerd exemplaar bij. Voor andere
computer amateurs vertaalde verschillende
zaken naar het Deens. Hij volgt onze
uitzendingen regelmatig. Peter Hellweg van
de Amiga User Group in Dortmund (Arnstadstr
73 - D-4600) doet dat ook. Hij kreeg de
meeste programma's zonder fouten binnen in
zijn C-64, want er is geen vertaalprogramma
voor de Amiga. Bedankt voor de reakties!
