105, woe 18 nov '87

NIEUWS UIT DE RUIMTE

Nico - PA0DLO - heeft ons weer de laatste
gegevens omtrent de voor zend- en luister-
amateurs belangrijke kunstmanen bezorgd:
Enkele van de AMSAT commando stations voor
OSCAR 10, namelijk VK5AGR, ZL1AOX en DB2OS,
melden dat OSCAR 10 de moeilijke periode
met vrijwel geen zonlicht op zijn zonne
panelen goed heeft doorstaan. In september
en oktober is de satelliet bijna helemaal
spanningsloos geweest. Begin november begon
het mode B relais al weer te werken. De
toestand van de satelliet ziet er zo gunstig
uit dat men verwacht dat het mode B relais
dezer dagen alweer vrijgegeven kan worden voor
algemeen gebruik. Voor het echter zover is
willen de commando stations eerst de werking
van het energie systeem in de satelliet
controleren. Het is ook nog niet duidelijk
welk antennesysteem van de satelliet nu
ingeschakeld is. Na het geheel spanningsloos
worden van de boordcomputer wordt bij het
opnieuw opstarten en resetten een willekeurig
antennesysteem ingeschakeld. Door het gedrag
van de downlink signalen te bestuderen kan men
nagaan of de richtantennes of de rondstralers
in bedrijf zijn. Als OSCAR 10 door AMSAT wordt
vrijgegeven voor algemeen gebruik zal het
mode B relais mogen worden gebruikt van 16 tot
23 november tussen de mean anomaly phasen 0
en 59 en tussen de phasen 131 en 255. In de
periode van 24 tot 30 november zal mode B dan
beschikbaar zijn tussen de phasen 0 en 69 en
tussen de phasen 141 en 255. De perioden waarin
de satelliet niet mag worden gebruikt verschuiven
geleidelijk omdat hij dan in de schaduw van de
aarde komt en deze schaduwperioden geleidelijk
naar het apogeum verschuiven.

UITSTEKEND BRUIKBAAR ?

Als alles goed gaat zal OSCAR 10 gedurende de
wintermaanden uitstekend bruikbaar zijn voor
stations op het noordelijk halfrond. Op 7 jan
1988 bereikt het apogeum van de satelliet het
meest noordelijke punt van de baan, dus zo'n 27
graden noorder breedte. De passages van OSCAR
10 duren dan ook zeer lang voor de stations op
het noordelijk halfrond. Een nadeel is wel
dat er vrij lange schaduw perioden gaan optreden
rond het apogeum, zodat de satelliet dan
gedurende vele uren per omloop niet mag
worden gebruikt. Alle gebruikers van OSCAR
10 worden dringend verzocht steeds lage uplink
vermogens toe te passen om de satelliet niet
te zwaar te belasten en zo zijn levensduur zo
ver mogelijk te verlengen.

FUJI-OSCAR 12

Het ziet ernaar uit dat OSCAR 12 nu weer
redelijk vaak in bedrijf is volgens zijn
geplande gebruiksschema. Volgens informatie,
die afkomstig is uit het Bulletin Board System
van mode JD van OSCAR 12, moet mode JD
ingeschakeld zijn van 0909 UTC op 18 tot 0613
UTC op 19 nov en van 0721 UTC op 20 tot 0626
UTC op 21 nov. Daarbij is het mode JD systeem
steeds weer afwisselend 2 uur aan en 2 uur
uit. Op 28 oktober is de nieuwe telemetrie
programmatuur in de boordcomputer van OSCAR
12 gebracht.

RADIO SPOETNIK 10/11

Sinds maandag 2 november is RS11 in bedrijf
in plaats van RS10. Het commando station is
nog steeds bezig mode AK te testen, dus
ook bij RS11 is voorlopig geen mode T bedrijf
te verwachten. Volgens waarnemingen lijkt RS11
nu iets gevoeliger dan RS10. Ook de ROBOT's
van RS11 zijn in bedrijf, terwijl via de
bakenzender naast telemetrie ook omloop
gegevens worden uitgezonden vanuit het
mededelingen geheugen in de satelliet.

AMSAT-Phase 3C

U hoorde daarover al in onze uitzending:
De ARIANE 2 raket met TV-Sat 1 aan boord moet
nu gelanceerd zijn. Vlucht V21 moet in december
of januari plaatsvinden. De lancering van
ARIANE 401, vlucht V22, met o.a. AMSAT-Phase
3C aan boord, staat nu op het programma voor
24 februari 1988. Als alles meezit zal de
opvolger van OSCAR 10 dus het volgend voorjaar
in bedrijf worden gesteld. Phase 3C zal
door de nieuwe ARIANE 4 raket in een hoge
elliptische baan om de aarde worden gebracht,
met een perigeum van zo'n 200 km, een apogeum
van zo'n 35700 km, en een inclinatie die
waarschijnlijk bij 7 graden ligt. Nadat de
baanparameters van deze parkeerbaan nauwkeurig
zijn bepaald, zal de satelliet zichzelf naar
zijn uiteindelijke baan manoeuvreren met behulp
van zijn eigen raketmotor. Deze uiteindelijke
baan moet een hoger perigeum krijgen, mogelijk
zo'n 1500 km, en een inclinatie bij 57 graden.
Als deze baanwijziging slaagt zal Phase 3C zeer
interessante mogelijkheden bieden, althans zeker
voor stations op het noordelijk halfrond. Een
nadeel voor de stations op het zuidelijk
halfrond is dat het apogeum slechts zeer
langzaam naar het zuidelijk halfrond zal
driften, veel langzamer dan bij OSCAR 10.

RUIMTEVAART-CONFERENTIE MOSKOU

Op 4 en 5 okt is een internationale
ruimtevaart conferentie gehouden over de
toekomst van de ruimtevaart in het Ruimte
Onderzoek Instituut in Moskou. De conferentie
viel samen met de viering van het 30-jarig
bestaan van de ruimtevaart op 4 okt, en werd
bijgewoond door ruimtevaart vertegenwoordigers
uit vele landen. Zo was er een team van NASA,
waaronder enkele astronauten, zoals W5LFL,
terwijl AMSAT was vertegenwoordigd door
de President, Vern WA2LQQ. Leonid, UA3CR, die
ook aanwezig was, heeft met WA2LQQ
besprekingen gevoerd over nauwere samenwerking
in de toekomst. Zo wil Leonid een nieuwe AMSAT
organisatie oprichten in de USSR: AMSAT-UA. Ook
zijn er grootse plannen gemaakt voor gezamenlijke
projekten. Nadere informatie hierover volgt
spoedig.

VERVOLG MACHINETAAL CURSUS

De segmentnummers kunnen weer lopen van 0 tot
en met FFFF. Dit overdekt ruim 1 Megabyte (16
maal 64K). De geheugenplaatsen tussen de
segmentgrenzen kunnen worden aangewezen via
de registers SP, BP, SI, DI en IP. Een
bepaalde byte wordt aangegeven met een
registerpaar als CS:IP. In ons voorbeeld is
dit 0A43:0100: bytenummer 100 hexadecimaal
vanaf segment A43. Een andere aanduiding voor
dezelfde byte is 0A42:0110 (een segment
minder, 10 hexadecimale bytenummers meer) of
0A44:00F0 (een segment meer, 10 hexadecimale
bytenummers minder). Dezelfde byte kan dus op
vele manieren worden aangesproken.

Ook bij de adresserende registers geeft de
naam weer iets van de taak aan. DS is het
datasegment, dus het segment waar de gegevens
te vinden zijn. ES staat voor extra-segment.
SS is het stacksegment, waarbij als nadere
aanduiding altijd de stackpointer SP wordt
gebruikt. De stack of stapel is een gedeelte
van het geheugen waarin op een heel handige
manier tussenresultaten tijdelijk kunnen
worden opgeslagen. We komen later nog terug
op deze stack.

Bij CS, het codesegment, wordt altijd de
instructionpointer IP gebruikt. Deze twee
registers verwijzen naar het adres waar de
instructie te vinden is, die het programma
als volgende moet uitvoeren. BP is de
basepointer, die evenals BX kan verwijzen
naar het begin van een rij getallen. De
source-index SI en de destinationindex DI
horen bij elkaar. Wanneer een rij getallen
van het ene geheugendeel naar het andere
wordt overgebracht, geeft DI aan, waar het
getal op SI naartoe moet. #VLAGGEN Behalve
getalregisters zijn er ook nog vlaggen.
Terwijl een getalregister een compleet getal
bevat, staat een vlag ofwel aan, ofwel uit.
Een aantal van de vlaggen dient om het
resultaat te bewaren van een vergelijking,
bijvoorbeeld van 'Is AX gelijk aan nul?'. Met
die vlaggen hebben we zelf weinig te doen. Er
zijn instructies die de zorgen over het
zetten en lezen van deze vlaggen van ons
overnemen.

VLAGGEN

Twee andere vlaggen zijn wel van rechtstreeks
belang. Er is de Directionvlag, die kan staan
op DN (down, omlaag) en op UP (omhoog).
Wanneer we in een programma een rij bytes in
het geheugen verplaatsen, maakt deze vlag uit
in welke richting de rij wordt doorlopen.
Belangrijker nog is de Interruptvlag, die kan
staan op EI (interrupt enabled, onderbreking
mogelijk) en op DI (interrupt disabled, geen
onderbreking mogelijk). De computer kan ons
programma onderbreken om onder andere de
waarde van de klok bij te werken. Bij
communicatieprogramma's komt het voor dat we
door tellen de lengte willen bepalen van een
puls die via een invoerpoort binnenkomt. Een
onderbreking van buitenaf zou daarbij uiterst
onwelkom zijn. We zetten dan aan het begin
van het programma de interruptvlag op DI.
Gevolg is wel dat de softwareklok van de
computer voorlopig stil komt te staan. We
komen nog terug op de interrupts.

Van aflevering 1 is dit echter het einde.
De volgende keer gaan we kijken, wat de
microprocessor aan handelingen kan
verrichten. Aflevering 2 komende zondag.

Behalve als beeldkrant verschijnt deze cursus
in afleveringen ook in het tijdschrift Mens
en Wetenschap (Postbus 108, 1270 AC HUIZEN,
02152 - 58388). Deze cursus wordt geschreven
door Pim van Tend, Veldheimwg 8, 6871 CD RENKUM,
08373-15358. COPYRIGHT NOS HILVERSUM
