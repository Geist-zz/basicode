31, woe 20 aug 1986

BEELDKRANT MORGEN

Morgen is er een Beeldkrant. Die van vandaag
staat in het teken van het zend- en ontvang
amateurisme, maar die van morgen is gewijd
aan computers en uw brieven. Toch kunnen we
het niet laten om een paar van uw vragen
hier vast weer te geven. Er zijn namelijk
mensen die luisterend naar Radio 5 zeggen dat
ze last hebben van de BRT, van een Duitse
zender of van een Italiaanse zender die
stoort op dezelfde frekwentie. De officiele
luisterrapporten van de EBU (European
Broadcasting Union) van april '86 geven geen
van de begoemde zenders. Die hebben het over
de volgende zenders en vermogens op 1008KHz,
maar niet over Italianen, Belgen of Duitsers:
-Flevoland 400 kW Nederland
-Aleksinac 400 kW Joegoslavie
-Wit Rusl.  50 kW Minsk
-Kerkyva    50 kW Griekenland
-Spaanse taal   ?    ?
Gaarne uw rapporten over wie nu wel en wie
niet 1008 kHz stoort tijdens NOS-Basicode.
Na 22 uur is de zender in Nederland uit de
lucht en kunt u ook waarneming doen. Met een
richtantenne? De ontvangst van ons donderdag
programma via TV-geluid schijnt inderdaad maar
een keer voorgekomen te zijn. We horen graag
van u.

LAATSTE MSX-PROEF

Morgen voorlopig de laatste MSX-proef via de
middengolf. Het gaat over morse (telegrafie).
We willen best op regelmatige basis
programma's uitzenden, maar dat hangt
grotendeels van uw reacties af. 1:is er genoeg
belangstelling voor MSX-programma's in het
algemeen en 2:zijn er genoeg programma's om uit
te zenden. Wij kunnen (uiteraard) alleen zelf
ontworpen programma's uitzenden en die moeten van
de luisteraars komen. Met Basicode is dat niet
zo'n probleem. Programma's moeten voor Basicode
meestal opnieuw geschreven worden en dat
verhindert meestal slaafse navolging of overtypen
van programma's uit boeken. Bovendien garandeert
NOS-Basicode een groot aanbod van veel
computers, waardoor er genoeg aanbod van nieuwe
programmatuur komt. Vooralsnog denken wij dat
zoiets niet met MSX kan. Maar stuurt u eens een
zelfgemaakt programma in. We kunnen dan eens
kijken. U kunt er echter geen prijzen mee winnen.
Wel met NOS-Basicode, zelfs een complete PC!

LANCERING GESLAAGD

De lancering van de eerste Japanse amateur
satelliet JAS 1 is een groot sukses geworden.
Dat meldt PA0DLO van HAMSAT Nederland. De
satelliet is op dinsdag 12 augustus door de
nieuwe Japanse H1-draagraket in de gewenste
baan om de aarde gebracht. Direkt na het
loskoppelen van de raket schakelden de zenders
van JAS 1 automatisch in. Spoedig bleek dat
alles uitstekend funktioneerde. Nadat de
lancering al enkele malen was uitgesteld was
de nieuwe lanceertijd vastgesteld op dinrdag
12 augustus om 2031 UTC. In de laatste minuten
voor dat tijdstip bleek nog een kort uitstel
van 14 minuten noodzakelijk. Nadat het aftellen
was hervat kon deze eerste proefvlucht van de
grootste Japanse draagraket starten om 20 uur,
45 minuten en 0,5 sekonden UTC vanaf het
lanceercentrum op het eiland Tanegashima in het
uiterste zuiden van Japan. Vier en een halve
minuut later was de eerste trap uitgebrand.

CIRKELVORMIGE BAAN

De tweede trap werkt op vloeibare waterstof en
zuurstof. Hij werd ontstoken en funktioneerde
ook uitstekend. Ruim tien minuten na de start
werd de tweede trap uitgeschakeld. Door de
snelheid die de raket inmiddels had gekregen
schoot hij vanzelf door naar een hoogte van
ongeveer 1500 km. Aangekomen op die hoogte werd
de tweede trap ruim 54 minuten na de start
nogmaals gedurende 21 sekonden in bedrijf
gesteld. Hierdoor werd de baan vrijwel
cirkelvormig gemaakt. De baanhelling werd
ongeveer 50 graden, zoals gewenst. Enkele
minuten daarna werden boven Zuid-Amerika de
twee te lanceren satellieten losgekoppeld van
de raket.

GEODETISCHE SATELLIET

Ruim 59 minuten na de lancering werd de
Experimental Geodetic Payload (EGP)
losgekoppeld. Deze passieve satelliet is een
bol met een diameter van 2,15 meter, die
geheel bedekt is met spiegels en laser
reflektors. JAS 1 werd 1 uur, 2 minuten en 7
sekonden na de lancering, dus om 21:47:07 UTC,
losgekoppeld van de tweede trap van de H1-raket.
De mode JA telemetrie-bakenzender op 435,795 MHz
en het mode JA relaisstation schakelden
automatisch in. Er kwamen onmiddellijk rapporten
uit Chili en Brazilie van de goede ontvangst
van de telemetrie-signalen van JAS 1. Direkt na
het loskoppelen van JAS 1 werd de FM-bakenzender
op 136,112 MHz van de Zweedse Magnetic Bearing
Fly Wheel satelliet (MBFW) ingeschakeld. Deze
MBFW blijft aan de tweede trap van de H1-raket
gekoppeld. Nadat de EGP en JAS 1 onafhankelijke
satellieten waren geworden kregen zij, zoals
gebruikelijk in de ruimtevaart, hun definitieve
naam. EGP heet voortaan Experimental Geodetic
Satellite (EGS) en kreeg aanvankelijk als
internationale aanduiding: 1986-061A. JAS 1 heet
nu J-OSCAR 12, hoewel hij in Japan ook bekend
staat als FUJI. Zijn internationale aanduiding
werd aanvankelijk 1986-061B. Het derde objekt,
de tweede trap van de H1-raket met daaraan
gekoppeld MBFW, heeft als internationale
aanduiding 1986-061C.

RELAISSTATION WERKT

Hoewel het mode JA-relaisstation van J-OSCAR
12 al is ingeschakeld, is het niet de bedoeling
dat dit relais al wordt gebruikt. JAMSAT in
Japan wil eerst nog een aantal experimenten
uitvoeren voordat het relais wordt vrijgegeven
voor algemeen gebruik. Men verwacht de satelliet
eind augustus of begin september vrij te kunnen
geven. Tijdens de eerste omlopen over Europa
waren toch al enkele stations te horen die
verbindingen maakten via mode JA. Daaruit bleek
in elk geval dat het relais goed werkt. Veel
stations melden een goede ontvangst van het
telemetrie-baken op 435,795 MHz. Dit baken
zendt telemetrie cijfergroepen uit met
telegrafie met een snelheid van 20 woorden
per minuut.

WAARNEMINGEN

Tijdens de eerste passage over Europa op
dinsdagavond zijn ook al visuele waarnemingen
gedaan van J-OSCAR 12, EGS en de tweede trap
met MBFW. OSCAR 12, een zeer klein objekt,
was slechts kort zichtbaar met magnitude 8,5.
EGS, de 'disco-bol', was goed zichtbaar met
zeer korte flitsen met een herhalingsfrekwentie
van 2 Hz en ook 4 Hz, en een helderheid van
magnitude 3,5 tot 4. De tweede trap van de
raket, die 14 m lang is en een diameter heeft
van 2,4 m, was ook goed zichtbaar met magnitude
3,5 tot 4. Geinteresseerden kunnen de laatste
twee objekten waarschijnlijk regelmatig
waarnemen. Enkele uren na de lancering is men
erin Amerika al in geslaagd laserstralen te
reflekteren tegen EGS. Omdat EGS en OSCAR 12
aanvankelijk nog zeer dicht bij elkaar waren
kon NORAD/NASA deze objekten nog niet
identificeren. Later werd OSCAR 12 als 1986-61A
geidentificeerd en EGS als 1986-61B.

KEPLER GEGEVENS

De kepler-baanparameters die nu zijn gepubliceerd
voor OSCAR 12 luiden als volgt:
-Referentie-epoch  :  1986 + 227,24304714
-Versnelling       :  0,00000039  oml/dag/dag
-Inclinatie        :  50,0051     graden
-R.A.A.N.          :  245,7873    graden
-Excentriciteit    :  0,0011032
-Argument perigeum :  228,6975    graden
-Mean anomaly      :  131,2911    graden
-Mean motion       :  12,44365502 oml/dag
-Omloop nummer     :  30

PROBLEMEN OSCAR 10

Karl Meinzer, DJ4ZC, probeert de boordcomputer
in OSCAR 10 weer onder kontrole te krijgen. Op
14 augustus lukte het om het mode B relais in
te schakelen maar later viel de IHU weer uit.
Het geheugen van de boordcomputer blijkt toch
meer fouten te bevatten en het aantal fouten
lijkt snel toe te nemen. OSCAR 10 is voorlopig
beslist niet beschikbaar voor algemeen gebruik.
