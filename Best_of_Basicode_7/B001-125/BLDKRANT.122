122, woe 20 jan '88

UoSAT-OSCAR 11

Als gevolg van nieuwe stormen is het antenne
systeem van het UoSAT kommandostation in de
University of Surrey begin januari verder
beschadigd. Na de storm in oktober vorig jaar
had men de antennes al provisorisch gerepareerd.
Begin januari moest dit weer gebeuren. Daarbij
was OSCAR 11 enkele dagen buiten bedrijf. Nu wil
men het hele antennesysteem vervangen. Men zal
er echter voor zorgen dat het commando station
steeds operationeel blijft, zodat de beide UoSAT
satellieten zonder onderbrekingen in bedrijf
kunnen blijven.

AMSAT OSCAR-10

Met ingang van 29 februari mag OSCAR 10
gedurende enkele maanden helemaal niet
gebruikt worden omdat er in die periode
vrijwel geen elektrische energie beschikbaar
is van de zonnepanelen om de batterij
op te laden.

FUJI-OSCAR 12

Vanaf eind januari is het gebruiksschema voor
OSCAR 12 als volgt:
mode JA van 1053 UTC op 28 jan tot 1201 op 29,
mode JA van 1107 UTC op 30 jan tot 0919 op 01,
mode JD van 0932 UTC op 03 feb tot 0839 op 04,
mode JD van 0852 UTC op 06 feb tot 0758 op 07,
mode JD van 0905 UTC op 08 feb tot 0811 op 09.
Zoals gewoonlijk zal de satelliet bij mode JD
bedrijf steeds afwisselend 2 uur aan en dan
weer 2 uur uitgeschakeld zijn.

Zie voor al deze satellieten ons nieuwe Hamsat-
Hobbyscoop berekenings programma van deze zondag.

AMSAT-Phase 3C

In verband met problemen met de derde trap van
de ARIANE raket, die bij vlucht V21 gebruikt
moet worden, is deze vlucht enige tijd vertraagd.
Daarom heeft ook vlucht V22, waarbij Phase 3C
gelanceerd moet worden, weer enkele weken
vertraging opgelopen.
Het nieuwe lanceervenster voor ARIANE 401 ligt
nu tussen 30 april en 4 mei. Het ziet er
momenteel naar uit dat er weinig extra
vertraging meer te verwachten is, tenzij er
problemen ontstaan bij de lancering van vlucht
V21 in maart. De lancering van vlucht V22, met
onder andere Phase 3C aan boord, zal in elk
geval overdag plaatsvinden, waarschijnlijk
tussen 1000 en 1200 UTC.
In de periode rond de lancering zal iedereen
direkt geinformeerd worden over de stand van
zaken via wereldwijde informatie netten op
vele amateurbanden door de AMSAT Launch
Information Network Service (ALINS). Informatie
over de hierbij gebruikte frekwenties zal
tijdig worden gepubliceerd, ook in de Beeldkrant.

PACSAT VOOR VRIJWILLIGERS

Op dit moment worden er twee packet radio
satelliet systemen (PACSAT) ontwikkeld. Het ene
systeem is van VITA, de Volunteers In Technical
Assistance, het andere systeem van AMSAT-NA/TAPR.
VITA is een Amerikaanse vrijwilligers
organisatie, die zich tot doel stelt ontwikkeling
shulp in derde wereld landen te ondersteunen
met technische middelen. Omdat een van de
grootste problemen in dergelijke landen het
opzetten van een betrouwbaar telekommunikatie
systeem is, wil men daarbij helpen door een
packet radio satelliet systeem te leveren, in
samenhang met een aantal packet radio grond
stations. In het kader van deze plannen heeft
men vorig jaar al proeven gedaan met packet
radio stations in Lesotho, die via digipeaters
waren verbonden met het packet radio netwerk
in Zuid-Afrika. VITA heeft nu voldoende geld
verzameld om een PACSAT systeem te bouwen. Het
ziet ernaar uit dat dit PACSAT systeem, dat in
samenwerking met AMSAT wordt gebouwd, in de
nieuwe UoSAT-C van de University of Surrey zal
worden ingebouwd. Gezien de toepassingen van
het systeem zal het waarschijnlijk geen gebruik
maken van amateur frekwenties.

PACSAT VOOR AMATEURS

Tegelijkertijd is AMSAT-NA samen met de Tucson
Amateur Packet Radio groep (TAPR) bezig met een
PACSAT-systeem dat wel voor amateurs bedoeld is.
Het grootste deel van het ontwerp is voltooid
en een prototype wordt al gebouwd. Er wordt
nu bekeken of dit PACSAT systeem ook in UoSAT-C
kan worden ondergebracht.

Verder onderzoekt AMSAT-NA andere lanceer
mogelijkheden voor hun PACSAT. Misschien zijn er
mogelijkheden bij een nieuwe Amerikaanse
commerciele organisatie die satelliet
lanceringen wil gaan verkopen. De nieuwe PACSAT
plannen van AMSAT-NA zijn erop gericht een
packet radio satelliet systeem op te zetten dat
makkelijk te gebruiken en zeer betrouwbaar is.

POLAIRE SKI-EXPEDITIE

De voorbereidingen voor de grote ski-expeditie
van Rusland naar Canada over de noordpool zijn
in volle gang. De tocht, die moet worden gemaakt
door 4 Canadezen en 10 of 11 Russen, moet
starten op 1 maart in het noorden van Rusland.
Men verwacht zo'n drie maanden later in het
noorden van Canada aan te komen. Tijdens hun
expeditie zullen de ski-ers voor de
kommunikatie en navigatie grotendeels gebruik
maken van amateur frekwenties. Leonid, UA3CR,
zal de groep begeleiden vanuit een basis in
Frobisher Bay op Baffin eiland in het noorden
van Canada. Men zal daarbij ook gebruik maken
van packet radio, onder andere via het DCE van
OSCAR 11. De positie van de groep ski-ers zal
steeds worden opgemeten met behulp van COSPAS /
SARSAT satellieten. De gemeten positie wordt
dan doorgegeven aan de groep via de Digitalker
spraak synthesizer van OSCAR 11 en OSCAR 9 op
145,825 MHz. Uit proeven is al gebleken dat zij
die Digitalker goed kunnen ontvangen met de
twee meter portofoons die ze mee zullen nemen.

MINITEL VOOR RANDSTAD OF BRABANT

Het lijkt erop dat Nederland weer eens heel
dicht bij een nieuw media experiment staat.
Het Franse voorbeeld van Teletel houdt de
Nederlandse Vereniging van Informatie
leveranciers NVI nog steeds in de ban: medio
december wordt de studie 'Telebox' afgerond,
waarin de kansen voor een miljoen videotex
terminals in de Randstad worden aangegeven.
Op vrijwel hetzelfde tijdstip presenteert de
Eindhovense Stichting Telematica een
'business plan', dat voorziet in de
exploitatie van een netwerk met 100.000
videotex terminals in de provincie Noord-
Brabant. Op de ledenlunch van de NVI op 10
november bleken velen echter nog niet
bijgekomen van het debacle van Ditzitel.
A. Greeven van het Rai Data Centrum pleitte
voor een scherp afwegen van de potentie van
technieken in opkomst, zoals nu CD-Rom.
Over de vraag hoe groot het 'kritische
aantal' van terminals moet zijn, verschillen
de meningen. Het bureau Intercai voert de
studie Telebox uit voor de NVI, met
medewerking van ARC, Has-Info, Alcatel en
Philips. Er komt geen uitvoerig
marktonderzoek, wel marktpeilingen en een
scenario onderzoek. De studie wil straks
kunnen aanwijzen wat een minimaal diensten
aanbod moet omvatten om de consument
tevreden te stellen, zodanig dat die ook
bereid is te betalen.

Drs. O. Gorter van Intercai zei dat de keuze
voor een infrastructuur, kabel-tv, telefoon
of hybride netten, open wordt gehouden.
Wel wordt gedacht aan een zeer goedkope
terminal zonder beeldscherm, omdat de
gebruiker zijn televisie er bij moet
gebruiken. Volgens de NVI-voorzitter mr.
R.J. Kasteleijn heeft het Telebox concept
zich langzaam ontwikkeld van een vraag naar
'kastjes' tot een denkmodel dat de kip-of-ei
kwestie voor een nieuwe consumenten dienst
probeert op te lossen.

BREDE STEUN VOOR BRABANTS INITIATIEF

Het plan voor 100.000 terminals in Noord-
Brabant heeft inmiddels de steun van Philips
(PTIS), Siemens, Deltakabel, de PTT, Intercai
en de Brabant Pers. Dat bleek uit de
presentatie van de directeur van de Stichting
Telematica J.Abelshausen voor de NVI. Harde
toezeggingen meldde hij echter nog niet.
Het Brabantse initiatief laat zich zeer
zelfverzekerd uit over de cocktail van
diensten die in het videotexnet worden
ondergebracht: men wil uitdrukkelijk het
Franse voorbeeld volgen en onder meer
telebankieren, telewinkelen, sport en spel en
'messageries' aanbieden. Persoonlijk
berichtenverkeer, messagerie, blijkt in
Frankrijk de meest populaire toepassing van
Teletel te zijn.

Sommige organisaties met bindingen in de
agrarische sector, zoals de CHV en de
Rabobank, zijn al nauw bij het diensten
concept betrokken, 'zij kennen het koopgedrag
van hun leden ook heel goed', zei Abelshausen.
Hij noemde ook Vendex, Interpolis, de
Postorderbond en de Maatschappij voor
Industriele Projecten. Hij wierp de suggestie
op dat het Brabantse experiment zich uitbreidt
naar de rest van het land. Intussen wordt met
de PTT onderhandeld over versterking van de
technische infrastructuur met onder meer
inkiespunten voor videotex diensten. Destijds
schoot het Franse net ook zeer tekort bij de
onverwachte verkeers toename als gevolg van
Teletel. Voorlopig wordt uitgegaan van een
investerings begroting van 100 miljoen, een
bedrag waar geen diensten ontwikkeling in is
opgenomen. De Franse uitgever van Le Parisien
Libere, succesvol in videotex, heeft de
Stichting Telematica gratis gebruik van haar
systeemsoftware aangeboden voor testdoeleinden.

MINITEL IN WEST-DUITSLAND

De Westduitse overheid doet haar deuren open
voor de succesvolle Franse videotex dienst
Minitel. Een contract is getekend tussen de
Duitse minister van Telecommunicatie Schwarz
Schilling en zijn Franse tegenspeler Longuet.
De Westduitse PTT Bundespost heeft
uiteindelijk toch de Franse Minitel standaard
geaccepteerd na druk van de Franse overheid
en de Franse PTT DGT. Frankrijk heeft vorig
jaar een klacht ingediend bij de Europese
Commissie tegen wat Frankrijk noemde 'een
tegenwerkende houding van de Westduitse
autoriteiten ten opzichte van Minitel'.
Frankrijk lijkt met Minitel de leiding te
hebben genomen in de videotexindustrie en
wil haar Minitel dienst graag exporteren.

HERHALING VERTAALPROGRAMMA C-16

Op woensdag 23 december 1987 zonden we een
Basicode-2 vertaalprogramma uit voor de
Commodore computers C-16, C-116 en Plus/4.
Helaas hebben deze machines bij het werken
met cassette veel last van fase
verschuivingen. De auteur van het programma,
Arwin Vosselman uit Mijdrecht, had daarom
voorspeld dat het in ongeveer 50% van de
gevallen fout zou gaan. Volgens de reacties
van de C(1)16 en Plus/4 gebruikers bleek dit
inderdaad te kloppen.

Daarom zullen we op woensdag 27 januari a.s.
het vertaalprogramma opnieuw uitzenden, maar
dan in tegenfase. We hopen dat het dan bij
veel mensen alsnog goed zal gaan. Ook horen
we weer graag uw reacties op deze herhaling.
