123, zon 24 jan '88

BESPREKING BOEKEN OVER MS-DOS E.D.

Pieter Vijlbrief las weer voor ons
een aantal boeken over o.a. MS-DOS, de
programmeertaal Modula-2 en... de
aanschaf van een eigen huis!
Hier komen ze.

SERIE MS DOS TRUUKS EN TIPS

Uitg. Stark-Texel. Deel 1 (voor GW Basic en
Basica), 93 pag., prijs f 29,50, auteur:
K. Hanssen.
Het boek bevat veel nuttige aanwijzingen, ook
over de geheugen adressen waarin zich de systeem
gegevens bevinden, zoals het totaal beschikbare
geheugen, het fabrikaat van het systeem ROM, de
aangesloten interfaces, enz. Voorts komen aan
de orde: het bewaren van toegekende funkties
aan de funktie toetsen op diskette, het bepalen
van cursor coordinaten, het uitlezen van
bijzondere toetsen en allerlei handige truukjes,
zoals het ongedaan maken van 'NEW' en het poken
in het videoRAM. Bij het uitproberen van een
enkel in het boek opgenomen programma bleek dit
lang niet altijd vlekkeloos te lopen, maar een
klein beetje eigen inzicht doet hier wonderen.
Het zal wel veroorzaakt worden door de
onderlinge verschillen in de 'kloons'.

DEEL 4, MS DOS, DOOR W.J. VAN HEUSDEN

110 pag., prijs f 29,50. Een heel aardig boek
over de opbouw van de PC en het zelf installeren.
De diverse adapter kaarten worden beschreven
evenals de mogelijkheden van config. sys.,
het mode commando, de harde schijf en voor
het werken in Basic een aantal handige
programmaatjes. Ook dit boek bevat weer enkele
storende onnauwkeurigheden zoals op pag. 22:
Poundteken = f! Men moet wel iets van de PC
en MS DOS afweten om dit boek met vrucht te
kunnen gebruiken. Geschikt als beknopt
naslagwerkje voor gevorderden.

DEEL 5, DOOR W.J. VAN HEUSDEN

122 pag., f 29,50. Dit werkje gaat over Batch
files, foutmeldingen en het bevat een
woorden register, waarin men specifieke
computer termen kan opzoeken. Het maken van
Batchfiles wordt uitvoerig besproken (27
pag.). Daarna komen er 39 pagina's
foutmeldingen gevolgd door een verklarende
woordenlijst van 47 pagina's. Indien men
deze zaken al niet uit andere boeken kent,
is dit een beknopt overzicht.

PC MS DOS HANDBOEK VOOR VERSIE 3.20

474 pag. Auteur: W.J. van Heusden, uitg.
Stark. Prijs f 59.50. Behalve DOS wordt ook
een beknopt overzicht van de commando's voor
de diverse Basic's gegeven. Ook in dit boek
vinden we weer enkele onnauwkeurigheden, zo
komt de beschrijving van CLEAR ,3000 op pag.
285 mij erg onwaarschijnlijk voor. Maar
overigens is het een goed boek.
In tabelvorm zijn diverse handige
overzichten opgenomen, b.v. de ASCII waarden,
de EDLIN commando's, de DEBUG funkties,
gereserveerde filenamen en extensies,
apparatuur codes en een overzicht van de
foutmeldingen. Achter elk hoofdstuk zijn een
aantal vragen geplaatst, waarvan de uitwerking
achter in het boek te vinden is, zo kan men
de opgedane kennis testen. Conclusie: een
goede Nederlandstalige handleiding voor MS
DOS 3.20.

DE WEG NAAR HET EIGEN HUIS

door W.J. v.Heusden. Uitgave: Stark-Texel,
123 pag., prijs f 32.50.
Dit boek bevat alles wat u weten moet bij
het aanschaffen van een eigen huis. Waarom
wordt dit boek in een computer boeken rubriek
besproken? Wel, er horen (apart verkrijgbare)
programma's bij volgens de Basicode standaard,
de MSX standaard of voor de IBM-PC en
compatibles. Deze zijn dus niet in de prijs
inbegrepen en berekenen o.a. de woonlasten en
alles wat er bij de aanschaf van een eigen
huis speelt.
Deze programma's hebben we niet kunnen
uittesten, want ze waren niet bijgevoegd.

MODULA 2 DOOR R.GLEAVES

187 pag., Uitg. MAKLU, prijs f 47.50.
Met behulp van dit boek kan men uitgaande van
de kennis die men al van Pascal heeft, de taal
MODULA 2 leren. In deel 1 worden nieuwe
begrippen geintroduceerd, deel 2 geeft de
verschilpunten met Pascal aan en deel 3
bespreekt de modulen die de basis faciliteiten
voor het programmeren verschaffen. Modula
werd gemaakt voor het schrijven van kleine
realtime besturings systemen. Uit de
programmerings mogelijkheden die Modula te
bieden had en de algemene bruikbaarheid
van Pascal werd Modula-2 geboren. Het
verschilt op drie punten van Pascal:
1. Ook systeemontwerp is mogelijk
2. Men kan programmeren op machine nivo
3. Het programmeren is eenvoudiger dan in
Pascal en de leesbaarheid en efficientie van
de broncode is beter.
Voor hen, die voortbouwend op hun kennis van
Pascal zich in Modula-2 willen verdiepen is
dit boek zeker het lezen waard.

INTERACTIEVE CURSUS MS-DOS/PC-DOS

prijs f 75.00, Uitgave De Muiderkring, door
RANDOM R.E.C.I. Courseware.
Cursusboek + 2 diskettes. Een zeer goede
inleiding tot het gebruik van DOS op een PC.
Met gerichte vragen wordt de opgedane kennis
voortdurend gecontroleerd. Op systemen met maar
een diskdrive gaat het wat moeizaam, maar met
2 diskdrives of 1 drive en een vaste schijf is
het een lust om ermee te werken. We hebben een
onnauwkeurigheidje gevonden: de directory van
een floppy zou 112 'bytes' en van een harddisk
512 'bytes' groot zijn! Bedoeld is natuurlijk
het maximum aantal files. Het boek geeft een
overzicht van de cursus schermen. Om echter
profijt van deze cursus te hebben moet men wel
een PC ter beschikking hebben. In deze serie
zijn nog meer cursussen verschenen, die we
t.z.t. gaarne zullen bespreken als we de
beschikking daarover krijgen. Voor beginners
zeer aan te bevelen!

DIGITAAL RADIO MONTAGE-SYSTEEM

De BBC-radio is met een grote stap het digitale
tijdperk ingestapt. Tot op heden was de BBC
nog een van de weinige omroepen waar men nog
letterlijk knipte en plakte bij het monteren
van radioprogramma's. Met de ontwikkeling van
een digitaal montagesysteem zal daaraan
binnenkort een einde komen.

Bij het systeem wordt het geluid in 16-bits
formaat gedigitaliseerd op een harddisk
geschreven. De technicus kan vervolgens de
programma fragmenten terugspelen en met een
paar drukken op de knop aangeven waar de
montages moeten komen.

Met de nieuwe machine is het mogelijk veel
nauwkeuriger te monteren dan met de hand
ooit mogelijk zou zijn. De precisie ligt
in de orde van grootte van 1 milliseconde.
Bij de montage worden de twee signalen
bovendien gemengd, zodat de 'knip' volkomen
onhoorbaar wordt. (bron: BBC)

HEILIG VUUR

Er is een nieuwe richtingenstrijd uitgebroken
in computerland. Nog niet zo lang geleden
waren het de Spectrumfans en de Commodore
addicten die met elkaar op de vuist gingen.
Wederzijds maakten aanhangers van beide
richtingen elkaars computer uit voor
rotte vis.

De Commodore-aanbidders wezen laatdunkend
op de rubberen toetsjes van de Spectrum.
Nee, dan de C-64: een echt toetsenbord en
fantastische geluids mogelijkheden. 'Maar
je moet wel hogere informatica gestudeerd
hebben om er geluid uit te krijgen',
lachten de Spectrum overtuigden meesmuilend.
En terloops wezen ze nog even op die speciale
cassetterecorder, waarmee je binnen het
kwartier geen programma geladen kreeg.

FRONTWISSEL

De kruitdampen zijn inmiddels opgetrokken.
De strijders van beide kampen (voor zover er
nog over zijn) leven weer in pais en vree.
Op een ander front begint het strijdgewoel
echter op te laaien: de MS-DOSsers versus de
aanhangers van ST en Amiga.

Even had het er nog op geleken dat de ST-ers
en de Amigo's met elkaar slaags zouden raken
('Fuck de A....!' las ik in de wederzijdse
bladen). Maar ze bleken een gezamelijke vijand
te hebben die veel gevaarlijker is: de klonen.

OLIE OP HET VUUR

Jan Jacobs gooide een paar weken geleden olie
op het vuur (het tegenovergestelde van olie op
de golven) in zijn computercolumn in de
Volkskrant. Hij stelde vraagtekens bij het feit
dat bedrijven die een PC-priveproject overwegen
bijna automatisch naar een IBM-kloon grijpen.
In het gros van de gevallen is het personeel
veel meer gebaat bij een moderne en speelsere
machine als de ST of de Amiga, was zijn oordeel.

Dat was tegen het zere been van menig MS-DOS
fan. Prompt greep een van hen naar de pen en
schreef een ingezonden stuk over de veel
professionelere software. En leuke spelletjes
genoeg in de PD-bibliotheek!

Het antwoord kwam snel. Een jonge Amiga bezitter
schreef naar de zelfde krant dat zijn vader,
ooit veroordeeld tot MS-DOS cursussen, binnen
luttele uren op zijn machine uit de voeten kon.
Hij wees er fijntjes op dat je die mooie
spelletjes op een kloon wel kunt vergeten
zonder dure kleurenkaart.

OVERVERHIT

Het is vreemd dat een apparaat als een computer
zulk Heilig Vuur in mensen losmaakt. Vervang
voor het idee computer eens door stofzuiger
of strijkijzer ('Nee dan mijn ijzer, 2000 Watt
en een turbostoomknop, heel wat beter dan die
stoomwals van jou').

Ondertussen blijf ik overtuigd ST-aanhanger.
Als die letters, dubbele punten en backslashes
onthouden en intypen daar krijg je volgens mij
volgeslibte hersens en lamme vingers van.
Geef mij maar het snelle klik-werk met de
rechter wijsvinger.

Opvallend is trouwens wel dat de MacIntosh
clan zich nog nauwelijks in het strijdgewoel
gemengd heeft. Of zouden dat echt verstandige
mensen zijn? (Met dank aan Bart Oosterveld).

ONTVANGST BASICODE-PROGRAMMA'S

In Beeldkrant 118 vermeldden we een tip van
Frans Verberkt uit Nijmegen over een 'truuk'
om Basicode programma's beter te kunnen
inlezen. Nol van Gerwen uit Voorburg reageerde
hierop, en berichtte ons van zijn ervaringen:

'Ik kan maar zelden een programma direct
foutloos inlezen. Vaak is het zelfs een enorme
puinhoop waaruit niet wijs te worden is.
Niet zolang geleden heb ik ontdekt dat ik de
programma's moet copieren. Ik copieer dan vrij
hard van een ITT recorder naar een Technics
deck. Nagenoeg feilloos verlopen dan mijn
inlezingen van het gecopieerde bandje.

TEGENGESTELDE ERVARINGEN

Dit klopt dus nog met de ervaringen van de
heer Verberkt uit Nijmegen. Merkwaardig genoeg
heb ik twee bandjes kortgeleden uitgeleend
aan een collega die net als ik een BBC heeft.
Deze kon niets beginnen met het gecopieerde
bandje, maar het originele bandje kon hij wel
inlezen!' Tot zover Nol van Gerwen.

De moraal van dit verhaal: je weet maar nooit
hoe een computer een Basicode programma vangt.
Blijven proberen dus!
