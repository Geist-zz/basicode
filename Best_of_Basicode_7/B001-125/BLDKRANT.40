40, woe 08 okt 1986

LAATSTE KANS OP STICKER

De eerstvolgende uitzending valt op zondag(!)
12 oktober. Als u dat nog niet doorheeft kunt
u beter op het onderstaande aanbod ingaan. De
donderdag uitzendingen zijn dus vervallen. Op
woensdag 15 oktober vervalt Hobbyscoop in
verband met Europacup voetbal trouwens ook.
Het gaat om een incident want over het algemeen
is de aanvangstijd om 19:00 onbereikbaar voor
de sport.

---------------------------------

  Aan:  NOS-HOBBYSCOOP
        tgv. aanvraag 'sticker'
        postbus   1200
        1200 BE   HILVERSUM

----------------------------------

Knip dit adres uit en plak het op een
gefrankeerde enveloppe. Doe die enveloppe
op de post met daarin een aan uzelf gerichte
enveloppe, OOK met een postzegel erop. Wij
doen er dan een sticker in. Komende zondag
hebben we weer een (andere) waardebon. Let op
de Hobbyscoop aanbiedingen. Ook in Belgie
verkrijgbaar.....!

AMSAT-OSCAR 10

PA0DLO (Nico) heeft weer de hele wereld
uitgeluisterd om ons van het laatste nieuws
over amateursatellieten te voorzien. Hij meldt:
De kommandostations hebben inmiddels alle
kontrole over OSCAR 10 verloren. Het is niet
meer mogelijk programmatuur te laden in de
boordcomputer en verscheidene systemen zijn al
uitgevallen. Men verwacht dat de satelliet
midden oktober geheel spanningsloos wordt omdat
de zonnepanelen, bij de huidige stand van de
satelliet ten opzichte van de zon, dan geen
zonlicht meer vangen. Alle systemen in de
satelliet zullen dan gedurende enkele weken
helemaal buiten bedrijf zijn. Midden november
is de stand van de satelliet ten opzichte van
de zon zodanig gewijzigd dat er weer licht
op de zonnepanelen valt, zodat de batterij
weer langzaam zal opladen. Het is niet te
voorspellen hoe systemen in de satelliet, en
dan vooral de geheugenchips van de boordcomputer,
zullen reageren op deze totale reset. Volgens
sommige specialisten kan deze reset een zeer
heilzame uitwerking hebben op de geheugens.
Als dit inderdaad het geval is zullen de
kommandostations eind november weer kontrole
over de satelliet kunnen krijgen en nieuwe
programmatuur kunnen laden in de boordcomputer.
Mocht dit allemaal suksesvol verlopen dan is
OSCAR 10 voor Kerstmis weer volledig
operationeel. We zullen eerst moeten
wachten tot eind november voordat we weten in
welke richting de zaken zich gaan ontwikkelen.

UoSAT-OSCAR 11

Het UoSAT-team gaat experimenteren met nieuwe
programmatuur in de boordcomputer van OSCAR 11
die moet zorgen voor nauwkeuriger standregeling
van deze satelliet. Tot nu toe wilde de
satelliet nogal eens uit z'n gravitatie-gradient
stabilisatie raken, waarna de onderzijde van de
satelliet niet meer goed naar de aarde gericht
bleef. Als de stabilisatie nauwkeuriger wordt
gehandhaafd zal dit niet meer gebeuren. Vooral
de UHF en SHF downlinksignalen zullen dan
stabieler blijven, terwijl ook beter bepaald
kan worden van welke delen van het aardoppervlak
de CCD-videokamera beelden opneemt. De 4800 Baud
datatransmissie, die elke woensdag te horen
is van de 70 cm-bakenzender, vindt plaats met
AFSK met tonen van 4800 en 9600 Hz. Men heeft
dus een ontvanger nodig met een vrij grote
bandbreedte en ook een speciale decoder die
deze snelle signalen goed kan verwerken. Verder
moet men er rekening mee houden dat deze data
niet ASCII gekodeerd is, dus een konversie
programma is ook noodzakelijk.

FUJI-OSCAR 12

De Japanse kommandostations hebben nog enige
problemen met het laden van programmatuur in
de nieuwe OSCAR 12. Als gevolg van het
tuimelen van de satelliet is de fading zo diep
dat steeds delen van de datastroom wegvallen.
De satelliet is echter al steeds langzamer
aan het tuimelen en men verwacht dat hij
spoedig is gestabiliseerd. Men hoopt de
satelliet begin oktober zodanig geprogrammeerd
te hebben dat al PSK-uitzendingen kunnen
worden gestart via de bakenzender op 435,797
MHz. Daarna gaat men proberen de digitale mode
JD repeater in bedrijf te krijgen. Daarvoor
moet ook veel nieuwe programmatuur in de
boordcomputer worden geladen. Op 30 augustus
hebben kommandostations de mode JD zender op
435,910 MHz enkele malen kortstondig in bedrijf
gesteld. Zoals te verwachten was waren de
signalen zeer sterk, zo'n 10 dB sterker dan de
bakensignalen op 435,797 MHz. Als iemand dus
in staat is het baken op 435,797 MHz goed te
ontvangen zal hij straks zeker geen problemen
hebben met de ontvangst van mode JD. De
kommandostations houden OSCAR 12 momenteel
uitgeschakeld op maandagen en vrijdagen,
enerzijds in verband met de vrij lange schaduw
perioden per omloop en anderzijds in verband
met de experimenten met de systemen aan boord
van de satelliet. Verder heeft men bekend
gemaakt dat OSCAR 12 niet beschikbaar is voor
algemeen gebruik op woensdagen, ook al is de
satelliet dan vaak wel ingeschakeld.

AANBEVELING GEBRUIK

Men wil de gebruikers van mode JA er nogmaals
aan herinneren dat niet meer dan 100 W EIRP
mag worden gebruikt in de uplink. De som van
de uplink- en downlink-frekwenties van mode JA
is altijd 581,800 MHz, geen rekening houdend
met Doppler-verschuiving. Als de uplink
frekwentie bijvoorbeeld 145,920 MHz is, dan is
de bijbehorende downlink frekwentie 435,880 MHz.
In de downlink kan men maximaal 5 kHz Doppler
verschuiving verwachten en op het baken maximaal
8 kHz. Volgens de aanbevelingen worden CW-stations
verwacht tussen 435,800 en 435,835 MHz en
SSB-stations tussen 435,865 en 435,900 MHz. In
het midden van de doorlaatband zijn zowel
SSB-stations als CW-stations welkom. Om storingen
in de doorlaatband zoveel mogelijk te vermijden
wordt aangeraden de downlink frekwentie
tijdens een verbinding steeds hetzelfde te
houden, terwijl de veranderende Doppler
verschuiving kan worden gekorrigeerd door de
uplink-frekwentie bij te regelen. Men wordt
ook dringend verzocht nooit met een
ingeschakelde zender door de uplinkband
heen en weer af te stemmen.

OSCAR-JUBILEUM

Op 12 december 1961 werd de eerste amateur
satelliet OSCAR 1 gelanceerd. Om te vieren
dat er al weer 25 jaar lang amateur
satellieten aktief zijn in de ruimte heeft
AMSAT-North America voor de hele maand december
1986 een 'OSCAR 25th Anniversary Operating Event'
georganiseerd. Alle zendamateurs over de hele
wereld worden uitgenodigd hieraan deel te nemen.
Iedereen wordt dan verondersteld verbindingen
te maken met zoveel mogelijk stations via alle
beschikbare aktieve amateursatellieten. Men
wordt verzocht tijdens deze verbindingen
informatie uit te wisselen over zijn vroegere
OSCAR-aktiviteiten en over de amateursatelliet
organisatie waar men eventueel lid van is.

SONY MSX-2 TIP

Hans van Helden schrijft ons de volgende tip
die hij gebruikt wanneer er onvoldoende
geheugen beschikbaar is op de Sony MSX-2,
bijv. als de Beeldkrant te lang blijkt:
1. Zet het vertaalprogramma op tape, als het
op disk staat. 2. Start de computer terwijl
men herhaaldelijk Shift en Ctrl indrukt.
Hierdoor wordt de geheugenruimte voor het
disksysteem niet aangesproken. 3. De disk
is dus nu niet aanspreekbaar. 4. CLOAD nu
het vertaalprogramma en RUN het. 5. CSAVE
nu het vertaalde programma en zet de computer
uit (Reset) 6. CLOAD nu het te lange programma
van tape en SAVE het op disk. Hans heeft een
HB-500 MSX-2 computer waarmee deze truc werkt.

CLUBNIEUWS NOORD EN ZUID

Iedere derde zaterdag van de maand wordt er een
bijeenkomst van de Computer Club Limburg gehouden
in Maastricht. Elke derde zondag van de maand
wordt deze bijeenkomst gehouden in Kerkrade,
behalve tijdens de feestdagen dan worden deze
data aangepast. Bij voldoende aanmeldingen zal
men proberen om ook in andere plaatsen in
Limburg bijeenkomsten te organiseren. Inmiddels
is er ook voor de Acorn Electron bezitters
plaats gemaakt binnen deze gebruikersgroep.
Voor informatie kunt u bellen met P.A.J.Habets
Borghaag 75, 622 EX Maastricht.

Op vrijdag 17 oktober organiseert de Sinclair
gebruikers groep Appingedam een informatiedag
in gebouw de Molenberg in Delfzijl. Er
zullen diverse demonstraties worden gegeven
op het gebied van hard-en software op de
Spectrum en de QL. Dit jaar voor het eerst
zullen er ook demonstraties worden gegeven
op de MSX. Vanaf vrijdag 14.00 uur tot 22.30
kunt U terecht in zaal De Schans. Voor nadere
informatie kunt U bellen met Gerry Kuipers
05960 - 28548.
