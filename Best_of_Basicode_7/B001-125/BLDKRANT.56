56, zon 21 dec '86

ZENDAMATEURS IN BUITENLAND

De Luxemburgse PTT heeft bekendgemaakt dat met
onmiddellijke ingang de CEPT-regeling voor
buitenlandse zendamateurs in Luxemburg geldig is.
Dat betekent dat ook voor Luxemburg geen
gastlicentie meer nodig is. Nederlandse amateurs
kunnen met hun nieuwe machtigingsbewijs nu in
Luxemburg werken met het voorvoegsel LX. Dit
geldt zowel voor CEPT-klasse I (Nederlandse A en
B machtiging) als voor CEPT-klasse II
(Nederlandse C - boven 144 MHz), ondanks het
feit dat Luxemburg voor de eigen inwoners nog
geen klasse II kent. Er is wel een wettelijke
regeling voor deze categorie in voorbereiding.
Een probleem voor de Nederlandse amateurs kan
zijn dat op het machtigingsbewijs Luxemburg is
doorgestreept. Bij de RCD kan men echter,
zonder extra kosten, schriftelijk een nieuw
exemplaar aanvragen tegen inlevering van het
oude. Voorts heeft de RCD medegedeeld dat
verwacht mag worden dat tegen het einde van
1986 ook Belgie en Griekenland de CEPT-regeling
zullen aanvaarden.

AMATEUR KUNSTMANEN

Radio Spoetniks: de lineaire relaisstations van
RS5 en RS7 zijn nu beide vrijwel kontinu in
bedrijf. Bij RS5 wordt vaak het berichten
geheugen gebruikt voor het verspreiden van
mededelingen van de RS-kommando stations in
morse-telegrafie via een van de bakenzenders.
De ROBOT van RS7 is nu uitgeschakeld. Dit
gebruiksschema zal waarschijnlijk tot begin
januari kunnen worden aangehouden. Volgens
het kommandostation RS3A in Moskou zal er
een RS-kontest worden gehouden van 28
december tot 1 januari.

AMSAT-OSCAR 10

Het mode B relais van OSCAR 10 is nu meestal
in bedrijf met ongeveer 1 W uitgangs vermogen.
De downlink signalen op 2 m zijn over het
algemeen dan ook zeer zwak. Helaas hebben veel
gebruikers daarom de neiging zeer grote
uplink vermogens te gaan gebruiken. Dit is
beslist niet de bedoeling. De kommando
stations krijgen de indruk dat een aantal cellen
in het geheugen van de boordcomputer in OSCAR 10
zich beginnen te herstellen. Er komt geleidelijk
aan iets meer geheugen beschikbaar voor
programmatuur. Als deze ontwikkeling zich
voortzet kunnen steeds grotere programma's worden
geladen, zodat men weer steeds meer kontrole
krijgt over de werking van de satelliet. De
reserve batterij is vanzelf ingeschakeld toen
de spanning in oktober zover was gezakt dat alle
systemen in de satelliet tijdelijk uitvielen.

GUNSTIGER HOEK

De hoek van de zon ten opzichte van de zonne
panelen van OSCAR 10 wordt steeds gunstiger.
Op 9 november was deze zonnehoek nog 60 graden.
Nu is hij al afgenomen tot zo'n 30 graden en op
11 januari 1987 bereikt hij 0 graden. Dat
betekent dat dan weer 100 procent energie
beschikbaar is van de zonne panelen. Misschien
kan het mode B relais tegen die tijd weer
met groter uitgangsvermogen in bedrijf worden
gesteld. Op 12 april 1987 bereikt de zonnehoek
weer een maximum van 85 graden. Alle systemen
in de satelliet zullen dan weer uitvallen,
tenzij men er voor die tijd in slaagt een
programma in de boordcomputer te laden waarmee
de stand van de satelliet in de ruimte kan
worden aangepast aan de stand van de zon. De
huidige stand van OSCAR 10 ten opzichte van de
aarde wordt geschat op 172 graden lengtegraad
en zo'n 15 graden breedtegraad. Dit betekent
dat de antennes van de satelliet nog vrij
aardig naar de aarde gericht zijn als de
satelliet zich bij zijn apogeum bevindt.
De antennes zouden vanuit dit apogeum (hoogste
punt van de baan) precies naar het middelpunt
van de aarde wijzen als de lengtegraad 180
graden zou bedragen en de breedtegraad 0 graden.
Als gevolg van natuurlijke invloeden drift de
stand geleidelijk weg van de huidige waarde
maar dit gebeurt vrij langzaam. In december komt
OSCAR 10 elke omloop gedurende ongeveer 60
minuten in de schaduw van de aarde in het
gedeelte van de baan tussen mean anomaly fase
205 en 235. In februari 1987 is deze schaduw
tijd afgenomen tot 30 minuten per omloop
tussen de fasen 245 en 255.

UoSAT-OSCAR 11

Begin december is weer een nieuwe versie van
het Diary programma in de boordcomputer van
OSCAR 11 in gebruik genomen. Dit programma
regelt de volgorde en timing van alle
uitzendingen van de bakenzenders van de
satelliet. Sinds 10 december is de Digitalker
spraaksynthesizer in OSCAR 11 elke woensdag
in bedrijf als onderdeel van de cyclus van
uitzendingen die door de Diary programmatuur
wordt bepaald. Het UoSAT-team blijft verder
experimenteren met de instelling van de CCD
videocamera in OSCAR 11. De beelden van deze
camera vallen nogal tegen. Onlangs raakte de
satelliet weer uit zijn stabilisatie en begon
te tuimelen. Men vreesde dat de zon daarbij in
de lens van de CCD-camera kwam. In de normale,
gestabiliseerde situatie blijft de camera
steeds naar de aarde gericht. Het 96 kByte
grote geheugen in OSCAR 11 wordt nog regelmatig
gebruikt voor het verzamelen van telemetrie als
onderdeel van het samenwerkings projekt met de
Zweedse VIKING-satelliet. Deze VIKING heeft nu
problemen met de elektrische energie voorziening
aan boord, zodat de aanvullende metingen van
OSCAR 11 van zeer groot belang zijn.

FUJI-OSCAR 12

De Japanse kommando stations hebben inmiddels
vrijwel alle programmatuur in de boordcomputer
van OSCAR 12 geladen, die nodig is om de digitale
packet radio mailbox (mode JD) in bedrijf te
kunnen nemen. Verscheidene kommandostations,
waaronder het grondstation van het UoSAT-team
aan de University of Surrey, hopen op zeer
korte termijn te kunnen beginnen met de eerste
packet radio proeven met mode JD. In Japan is
nu een voorlopig gebruiksschema voor OSCAR 12
bekend gemaakt. Elke zondag, dinsdag en
donderdag is mode JA in bedrijf. Op maandagen
en vrijdagen zijn alle zenders uitgeschakeld,
zodat de batterij in de satelliet kan opladen.
Elke woensdag en zaterdag is mode JD in bedrijf
maar de mode JD-zender zal steeds in- en uit
schakelen met intervallen van 116 minuten om
energie te sparen. Zodra de schaduwperioden
voor OSCAR 12 afnemen kunnen de systemen
waarschijnlijk langduriger ingeschakeld worden
gehouden. Men moet er op rekenen dat de kommando
stations voorlopig nog veel moeten experimenteren
met OSCAR 12 zodat aanvankelijk nog vaak zal
worden afgeweken van het gebruiksschema.

OSCAR JUBILEUM

Vijfentwintig jaar geleden, namelijk op 12
december 1961, werd de eerste amateur satelliet
OSCAR 1 gelanceerd. Ter gelegenheid van de
viering van dit jubileum zullen verscheidene
speciale artikelen over amateursatellieten
verschijnen in vele amateur bladen over de hele
wereld. Ook speciale stations, zoals GB1CRS in
Engeland, zullen in december aktief zijn via
satellieten. Aldus onze correspondent kunst-
hemellichamen Nico Janssen.

FIDO'S IN OPMARS

Erik De Ruijter meldt Twee nieuwe Fido's. Hij
schrijft: Bulletin Boards rijzen als paddestoelen
uit de grond, en Fido's vermenigvuldigen zich
even snel als straathondjes (zegt men). Hoe
het gebeurd is weet ik niet, maar ik kan toch
trots de geboorte melden van TWEE nieuwe hondjes.
Van de HCC CP/MS-DOS gg deze keer. Ze zitten
allebei boordevol public domain software uit
onze ProgrammaTheek. Verder zijn er berichten
gebieden waar heel wat van te maken moet zijn,
o.a. 'Vraagbaak' en 'International'. De eerste
moet t.z.t. ge-echomailed, gekoppeld dus, worden
binnen onze drie honden. Bel dus eens met:
 a) SOFTWAREBOSS (elektronisch broertje van ons
blad SoftwareBUS) op 070-694081. Op alle vier
Fido-speeds, hoewel 1200/75 soms problemen geeft.
Nu nog 1 telefoonlijn, binnen korte tijd met twee
lijnen (want voorbeeld ProgrammaTel, 074-423860,
blijkt ERG vol).
 b) BLIEP (Bulletinboard Loaded with Interesting
& Exciting Programs) op 01880-15014 - Spijkenisse
bij Rotterdam dus. Nog in opbouw, verwacht nog
geen volledige software-verzameling hier. Wel 24
uur en vier speeds.

SKY CHANNEL & STEREO

Erik Slagter meldt stereo problemen van over de
oceaan: De kabel van Zoetermeer heeft bekend
gemaakt dat het opstraalstation van SKY CHANNEL
problemen heeft met de stereocoder. Het zal tot
eind januari duren voordat SKY weer in stereo
uitzendt. Het stereoledje op de stereo-TV zal
echter WEL blijven branden, terwijl er dus
MONO wordt uitgezonden.
