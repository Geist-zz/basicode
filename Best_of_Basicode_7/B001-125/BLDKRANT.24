24, woe 02 juli 1986

EINDELIJK BASICODE

Morgen donderdag 3 juli zal de Optimod
door ons kunnen worden uitgeschakeld.
Hij staat nu in Hilversum en niet meer
onder de zender in de Flevopolder. Dat
betekent zeer waarschijnlijk een
belangrijke verbetering in kwalitatief
opzicht. Alle Nederlandse MG-zenders
zijn nl. -mede dankzij Hobbyscoop-
voorzien van filters die een bredere
band van het geluidsspectrum doorlaten.
De proeven die we daarmee namen waren
zeer bemoedigend. Alleen kwam direct
daarop het spraakverbeterings apparaat,
de Optimod, roet in het eten gooien.
Ook voor het buitenland is dit een
verbetering. Daar zal men de Basicode
programma's van de middengolf zenders
ook weer kunnen decoderen. En omdat het
niet zo nauw steekt hoelang we op Radio
5 ratelen (in tegenstelling met Radio 1
en 2) gaan we weer volop aan de gang!
Luister even en laat ons de resultaten
weten.

ZENDERS ZWAKKER

Het middengolf zendstation in de
Flevopolder zal in september gedurende
3-4 weken buiten bedrijf zijn voor het
uitvoeren van onderhouds- en inspectie
werkzaamheden aan de antennemasten. De
programma's van Radio 1 en 5 worden in
die periode op de normale frekwenties
uitgezonden door het oude zendstation
te Lopik. Hiervoor worden de
reserve-zenders gebruikt en de zender
die nu Radio 3 op de middengolf
uitzendt. Omdat de zenders in Lopik
minder vermogen hebben dan die in
Flevopolder zullen Radio 1 en 5
slechter te ontvangen zijn. Door het
parallel uitzenden van de programma van
1 en 5 via het nieuwe middengolfstation
in Hulsberg ondervinden de luisteraars
in Zuid-Limburg geen hinder van de
zenderwisseling. Wel zal als gevolg van
de zenderwisseling vanaf eind juli op
de MG ook het programma van Radio 3
tijdelijk met een kleiner vermogen
worden uitgezonden. Op de FM verandert
uiteraard niets. De antennemasten en
tuidraden van de Nederlandse
omroepstations worden eens in de zes
jaar geschilderd en aan een nauwgezette
inspectie onderworpen. Voor het
middengolf zendstation in de
Flevopolder, dat sinds april 1980 in
bedrijf is, is het de eerste keer dat
deze werkzaamheden plaatsvinden.

NIEUWE TV-NORM

Vorige week berichtten we u al over de
nieuwe TV-norm de MAC-D2. Deze norm
moet de opvolger worden van NTSC, PAL
en SECAM en ook een hogere
beeldkwaliteit leveren. Een en ander is
mogelijk geworden dankzij geavanceerde
micro-elektronica die nu heel nieuwe
signaalcoderinstechnieken mogelijk
maakt. In de afgelopen jaren hebben
Europese electronicabedrijven waaronder
Philips, zich sterk gemaakt voor de
'Multiplexed Analogue Components' (MAC)
transmissie-standaard, voor verbeterde
overdracht van beeld en geluid. In
feite is MAC een verzamelnaam voor een
aantal verwante coderingstechnieken,
die naar behoefte kunnen worden
toegepast, zoals bijvooorbeeld voor
acht digitale geluidskanalen (C en
D-MAC), of wanneer grenzen aan de
bandbreedte zijn gesteld, bijvoorbeeld
in het geval van kabeltelevisie,
goedkope ontvangers of videorecorders
(D2-MAC), waarbij vier digitale
geluidskanalen resteren.

KENMERKENDE EIGENSCHAPPEN

Kenmerkend voor de MAC is dat geluid,
kleur en helderheid na elkaar worden
overgedragen, waardoor voor elk de
maximale bandbreedte beschikbaar is.
Dit in tegenstelling tot de huidige
standaarden, waarbij deze signalen
gelijktijdig worden verzonden, met alle
onvolkomendheden van dien. MAC is zo
gedefinieerd, dat veel ruimte
beschikbaar is voor toekomstige
technische ontwikkelingen. Dat betekent
dat de MAC-standaard flexibel is en
gebruikt kan worden voor verschillende
overdrachtskanalen en verschillende
soorten informatie, die men wenst door
te geven. Een ander uitgangspunt van
MAC is het transparante karakter. Het
is namelijk gewenst dat kanalen van
verschillende bandbreedte doorlopen
kunnen worden, zonder dat de essentiele
informatie achterblijft. Een van de
achtergronden is, dat hoewel de meeste
inspanningen gericht zijn op het
creeren van hoogwaardige
televisiesystemen, men straks ook op
eenvoudige ontvangers een gepaste
beeldontvangst wil hebben. Dat is niet
het geval bij de huidige standaarden.
Daarbij valt bijvoorbeeld de
geluidsinformatie weg als de bandreedte
te veel wordt verkleind.

EXPERIMENTELE TV

Tot nu toe zijn, elders in Europa,
alleen experimentele
televisieprogamma's in de MAC-standaard
uitgezonden. Voor reguliere
uitzendingen komt het aardse zenderpark
voorlopig niet in aanmerking. In Europa
zijn alle beschikbare frekwentiebanden
toegewezen en volledig bezet. Daarom
wil men met MAC uitzendigen beginnen op
de omroepsatellieten, die binnenkort
zullen komen: de Franse TDF-1 en de
Duitse TV-SAT. (Plannen voor een
Nederlandse omroepsatelliet zijn er nog
niet.) Als alles volgens plan verloopt,
zal dit nog voor het einde van dit jaar
gebeuren. Philips hoopt kort daarna een
televisie-adaptor gereed te hebben voor
de individuele  ontvangst van de
omroepsatellieten. De adaptor die aan
het televisietoestel wordt gekoppeld,
vormt samen met de buiten het huis
geplaatste schotelantenne de complete
ontvangstinstallatie.

PRODUKTIE VOORBEREIDING

Er wordt nu gewerkt aan de ontwerp- en
produktievoorbereidingen van de
geintregeerde schakelingen (IC) in de
adaptor die de MAC satellietsignalen
geschikt moeten maken voor weergave op
bestaande televisie-ontvangers. Met de
introduktie van deze geavanceerde
adaptor beoogt Philips een geleidelijke
overgang te maken naar toekomstige high
definition televisie. Exploitanten van
kabel-TV systemen die deze
MAC-progamma's willen aanbieden hebben
dan 2 mogelijkheden:

- De MAC signalen om te zetten voor
distributie op de kabel in een
PAL-signaal. Hiervoor kunen normale
kanalen en normale TV-ontvangers worden
gebruikt. De betere kwaliteit van het
MAC-systeem gaat dan echter verloren.

- De MAC signalen in hun
oorspronkelijke vorm te transporteren.
De D2-MAC signalen die afkomstig zijn
van Franse en Duitse satellieten kunnen
daarbij in eerste instantie zonder veel
problemen worden ingepast in het
normale kanaalraster. De aangesloten
ontvangers moeten dan zijn voorzien van
bovengenoemde MAC-adaptor. De
kwaliteits voordelen van het
MAC-systeem blijven dan behouden.

BREDERE KANALEN

Signalen van andere toekomstige
omroepsatellieten die volgens C of
D-MAC norm uitzenden vragen bredere
kanalen in het kabelnet, waarvoor nog
oplossingen moeten worden ontwikkeld.
Uiteindelijk is high-definition het
doel waarnaar iedereen streeft. Om dat
te bereiken is behalve een optimale
transmissie ook een optimaal
produktiesignaal wezenlijk. Er wordt
thans gestudeerd op een
produktietechniek met een groter aantal
lijnen dan de bestaande 625, waardoor
een high-definition signaal mogelijk
is. De MAC-transmissie standaard is
door het tijdmultiplex principe
geschikt dit signaal zonder bezwaar te
versturen.

KEUZE MOEILIJK

De juiste keuze van produktie en
transmissiestandaarden zijn beide van
belang. Immers elke signaalbewerking
veroorzaakt een aantasting van de
uiteindelijke kwaliteit. Om de
technologie, die aan die nieuwe
produktiestandaard in combinatie met de
transmissie- en ontvangsttechniek is
verbonden, doeltreffende op Europees
niveau te kunnen bestuderen, zijn
Philips, Bosch, Thomson en Thorm/Emi in
principe overeengekomen dit in het
kader van een Eurekaproject te
bestuderen. Het streven is om in 1990
concrete voorstellen aan de CCIR voor
te leggen, die tot de invoering van een
HDTV wereldstandaard moeten leiden. Het
voorgestelde HDTV-systeem, met meer dan
625 beeldlijnen is gebaseerd op 50 Hz
en zal compatibel moeten zijn met het
MAC transmissiesysteem. Het zal
geschikt moeten zijn voor 50 Hz
gebieden. Gestreefd wordt de
produktiestandaard via en
overkoepelende standaard ook in de 60
Hz gebieden zonder kwaliteitsverlies te
kunnen toepassen. Dit Eurekaprojekt zal
vooral gericht zijn op de
gemeenschappelijke research en
ontwikkeling, op de economische
facetten en op het opzetten van een
demonstratie systeem. Bij dit projekt
zullen ook andere Europese bedrijven,
research instellingen en
omroeporganisaties worden betrokken.

BEGIN PROEFNEMINMGEN

Vooruitlopend op dit Eurekaproject
hebben Philips, de NOS en de
Nederlandse PTT een overeenkomst
gesloten voor gezamenlijke
proefnemingen met de MAC-uitzendingen
via een satelliet. Daarbij wil men de
gehele omroepketen, van studio via
ontvangstschotel en eventueel
kabeldistributiesysteem naar de
huiskamer bestuderen en duidelijk zicht
zien te krijgen op de vele technische
problemen die verwacht kunnen worden op
weg naar high definition televisie.
Aldus een gemeenschappelijk persbericht
van NOS, PTT en Philips dat dezer dagen
werd uitgegeven en dat volledig in deze
en de vorige Beeldkrant (23) is
opgenomen. Een en ander vanwege de zeer
interessante kanten van deze zaak, die
mogelijk ook een rol zal spelen op de
Firato in Amsterdam. Wie het eerste
deel van dit persbericht heeft gemist
kan de Beeldkrant 23 ook via de
NOS-Hobbyscoop/HCC Fido-databank binnen
halen: tel. 035-45395.

PLANETARIUM

Het Planetarium Amsterdam begint op
feestelijke wijze aan de zomer.
Afgelopen weekend beleefde het zijn
5000ste voorstelling sinds de opening
in 1982. Die gelegenheid is aangegrepen
om een nieuw programma te beginnen over
de ontdekkingen in het zonnestelsel. In
dit programma wordt het grote publiek
voor het eerst in de gelegenheid
gesteld om kennis te nemen van de
ontdekkingen doe o.a. door de
ruimtesonde Giotto verkregen zijn
tijdens de vlucht langs de komeet
Halley. Het programma heet dus
'Ontdekkingen in het zonnestelsel' gaat
ook over de vluchten die nog op stapel
staan naar Venus, Jupiter en Saturnus.
Dit programma is toegevoegd aan een
reeks andere gewijd aan algemene
sterrekunden. Er is ook een
kinderprogramma bij. Voor informatie
tel: 020-963622.

PRIJZEN COMPUTERS

De Hobby Computer Club (HCC) heeft een
koerslijst voor tweedehands
microcomputers geintroduceerd. De lijst
is opgesteld in samenwerking met
fabrikanten, importeurs en beedigde
computertaxateurs en kaderleden van
HCC. Het boekje telt 50 pagina's en zal
regelmatig verschijnen. Alle populaire
en minder bekende computers staan erin,
evenals de meeste importeurs en
fabrikanten. Centraal staat de
koerslijst zelf, per merk gerubriceerd.
Van elk type is de bekendheid
aangegeven en het laatste
produktiejaar. Verder de nieuwwaarde en
de tweedehands koers van een
goedwerkend apparaat. Voor de eerste
vier jaar wordt de prijs apart gemeld.
Daarna een prijs voor vijf jaar en
ouder. Het boekje met volledige teksten
is te koop via de tijdschriftenwinkel
en kost f 15,50; voor leden f 8.-

MEDELINGEN

We verzoeken u zo spoedig mogelijk de
feiten die in de landelijke computer
agenda moeten worden opgenomen toe te
sturen. Graag willen we een zo compleet
mogelijke agenda uitzenden voordat
Hobbyscoop (in elk geval op de
woensdagen) na de 16e juli een maand
uit de ether is. Het gaat natuurlijk
niet om mededelingen over avonden die
regelmatig op dezelfde dag worden
gehouden, maar wel over bijeenkomsten
die op het laatste moment worden
georganiseerd of moeten worden
ingelast. Ook nieuwe activiteiten zijn
welkom. Voor de vergaderingen die
maanden van tevoren al vastliggen
verwijzen we u b.v. naar de gele
pagina's van HCC-nieuwsbrief.
