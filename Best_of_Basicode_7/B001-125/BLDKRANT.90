90, zon 13 sep '87

PROEFSCHRIFT OVER BBS-EN

Op 29 maart 1987 schreef Noam Kloos een
'proefschrift' over BBS data communicatie
bij gelegenheid van het behalen van
een 'ere-doctoraat'. Hier volgt het
eerste deel van de tekst van dit
proefschrift, oorspronkelijk afkomstig
van het BBS NEABBS (Tel.020-717666).
Joop Engels dacht dat het zeer zeker
ook interessant was voor Hobbyscoop
luisteraars. Vandaar Noams column:

VOORWOORD

De sysops van Nederlands Eerste Bulletin
Board Service hebben op 24 maart 1987
aan mij de titel 'Doctor in BBS
communicatie' verleend.
Dit ere-doctoraat spoorde mij aan om
eens de zaken in de BBS-wereld op een
rijtje te zetten. In 1982 had ik met
een collega het plan een computerservice
te starten voor voornamelijk het midden-
en kleinbedrijf.
Geinspireerd door de opkomst van
computerterminals bij de gemeente
Amsterdam kreeg ik het idee een systeem
aan te schaffen en via de telefoonlijnen
de administratie en communicatie te verzorgen.
Er was door mij al een uitgebreid plan
gemaakt en dit viel bij mijn toenmalige
chef erg in de smaak. Helaas is het bij
een plan gebleven en is het er vanwege
financiele redenen niets van gekomen.
Wij zijn echter wel kontinu in de weer
geweest om ons te orienteren op de computermarkt.
Ik had mij al zeer verdiept in de computerkunde
en informatie analyse. Twee jaar later
kwam ik tijdens een bezoek aan de
Personal Computer RAI in Amsterdam in
aanraking met betaalbare computersystemen
die echter toch voor onze plannen niet
geschikt waren. Wel bracht dit mij
direkt tot de aanschaf van een
tekstverwerker/terminal waarmee ik mij
toegang verschafte tot het computernetwerk
van de Universiteit van Amsterdam.
Kort daarop verscheen in het Parool
een artikel over een bulletin board,
bereikbaar voor iedereen met een 300
baud modem. Dit bulletin board bleek
NEABBS te zijn. Vanaf dit moment raakte
ik bekend met het fenomeen bulletin board
dat iets heel anders was dan het kille
'mainframe gebruik' wat ik tot op dat
moment alleen nog kende. NEABBS was de
deur tot de nog steeds in ontwikkeling
zijnde wereld van BBS communicatie.

INLEIDING

In dit geschrift probeer ik zo kompleet
mogelijk het fenomeen BBS communicatie
te behandelen. Dit is een voor Nederland
nog vrij nieuw begrip en menigeen zal ook
niet weten wat zich hierbij voor te stellen.
Wie kan het nut van een BBS en de
gebruiksmogelijkheden daarvan inzien?
Ik moet helaas konkluderen dat er maar
weinig mensen zijn die echt weten wat
een BBS is en wat het verder nog voor
ze kan betekenen. Dit vraagstuk is
onlosmakelijk verbonden met de ideen
die men over de computer heeft.
De ervaren en doorgewinterde computer
hobbyist zal zich regelmatig ergeren aan de
professionele computer gebruikers die
soms zelfs lyrisch zijn over hun manier
van computergebruik, terwijl dit in de
ogen van de computer hobbyist fantasieloos
en dikwijls ook primitief blijkt te zijn.
Het zal niemand dan ook verwonderen dat
het in de BBS wereld precies zo is gesteld.
Het is hier vooral de 'hacker' die zich
ergert aan de onkunde van bedrijven en
instellingen die van data communicatie
gebruik maken en de leek zodoende ook
voortdurend van verkeerde of onvolledige
informatie voorzien. De hackers die zich
openlijk manifesteren zijn jonge
computerfanaten die wel weten wat je
met data communicatie allemaal kunt uitrichten.
Dit vaak tot ergernis van hoog geschoolde
systeem beheerders van grote computer
systemen die door zo'n hacker onaangenaam
verrast worden door bijvoorbeeld een bericht
dat de beveiliging van de computer zo lek is
als een zeef. De hackers hebben een zeer
grote invloed gehad op de explosieve
groei van allerlei bulletin board systemen
in allereerst Amerika en later ook
Europa en Nederland.

HET FENOMEEN BULLETIN BOARD

Als men al bekend is met het fenomeen
'bulletin board' dan kent men het vaak
alleen als een medium om iemand via de
computer een bericht te versturen
vergelijkbaar met naar elkaar schrijven
van brieven via een postbus of men
denkt aan het elektronische prikbord
waar men een mededeling kan plaatsen die
door elke toevallige BBS gebruiker gelezen
kan worden. Dit is vergelijkbaar met
het plaatsen van een oproep in de
supermarkt met het verschil dat
voorbijgangers niet je briefje pikken,
maar er een briefje bij kunnen hangen
met een reaktie op het briefje dat je
daar geplaatst hebt. Deze vorm van
communicatie is inderdaad de meest
elementaire vorm van bbs-communicatie.
Dit is echter maar een onderdeel van
wat een BBS kan bieden. Buiten een nog
verder uitgebreide vorm van berichten
uitwisseling zoals openbare en
besloten conferenties is er ook de
mogelijkheid hulp te krijgen van de
systeembeheerder terwijl je gebruik
maakt van het BBS. In de BBS wereld
wordt de systeembeheerder SYSOP
genoemd naar SYStem OPerator. Men kan
zo analoog aan een conversatie via de
telex zich met de SYSOP in verbinding
stellen. Een geavanceerder systeem
laat je 'spreken' met gebruikers die op
dat moment via een andere telefoonlijn
ook op het systeem zijn aangesloten.
In Nederland is dit laatste echter
alleen bij NEABBS of op dure zakelijke
time-sharing systemen mogelijk.
Je krijgt soms wel de indruk dat een
gesprek met iemand gewoon via de
telefoonhoorn efficienter is, maar
daarvoor moet je wel het telefoonnummer
van de opgeroepene weten. Op een BBS
geef je alleen maar een commando om te
kijken wie er aanwezig is en je vraagt
wanneer je dat wilt een gesprek met een
gebruiker aan. Dit kan iemand uit
Arnhem of Maastricht zijn terwijl je
zelf tegen lokaal tarief belt.
Een mogelijkheid is ook dat je
tegelijkertijd gewoon door gaat met het
gebruik van het bulletin board zoals
downloaden of uploaden. Deze twee
begrippen houden in dat je respectievelijk
een bestand, computerprogramma of een
stuk tekst van het BBS naar je toe haalt
of van je terminal naar het bbs verstuurt.
Dat heen en weer sturen van bestanden
heet in vakjargon 'filetransfer'.
Tot nu toe hadden we het alleen over
bbs communicatie door middel van een
terminal of computer met terminalprogramma.
Met elk type terminal, teletype of computer
die via een modem op het telefoonnet is
aangesloten kan je van de meest elementaire
bbsfunkties gebruik maken. Het up- en
downloaden van gegevens stelt een wat
hogere eis aan de te gebruiken apparatuur.
Hiervoor is tenminste een intelligente
terminal nodig met een eigen intern en
extern geheugen waarin de bestanden
kunnen worden opgeslagen.
Mijn tekstverwerker kon bijvoorbeeld
stukken tekst van 14.5 Kilobytes
versturen of ontvangen. Hiervoor wordt
het algemeen gebruikte ASCII protokol
gebruikt. Wanneer men computerprogramma's
of binaire bestanden via de telefoonlijn
wilt versturen wordt alweer een hogere
eis aan de apparatuur gesteld.
De computer of terminal moet voldoende
geheugen hebben om de 'files' op te
slaan en de programmatuur moet in staat
zijn binaire gevens in plaats van
gewoon tekst over te zenden via een
communicatie protokol. XMODEM en Kermit
zijn daar een voorbeeld van.

BBS-HISTORIE

NEABBS staat voor Nederlands Eerste
Algemeen Bulletin Board Service.
Het woord Algemeen in dit acroniem
heeft al snel het woord ATARI vervangen.
In de begindagen van NEABBS en de
Nederlandse bbswereld bestond dit bord
nog uit een simpele Atari homecomputer
met modem. Tegenwoordig is NEABBS
uitgegroeid tot een professioneel en
uniek systeem met vijf telefoonlijnen
die aangesloten zijn op een IBM AT en
XT machine. Het heeft heel wat werk,
inspanning en geld gekost om tot dit
resultaat te komen. Nu nog wordt heel
wat tijd en geld gestoken in de
vernieuwing en verbetering van het bbs
systeem. De sysop Max Keizer die de
boel bedenkt en financiert (dat hij
daar gezien de ongehoorde kosten nog
niet aan failliet is gegaan is een
wonder) en de absoluut onmisbare rol
van Richard Ronteltap jr., ook wel
Dr. Brains genoemd, die verdoemd is tot
het diep in de nacht programmeren van
het bulletin board programma.
Mijn suggesties tot het op de gebruiker
afstemmen van het programma werden
gelukkig steeds op prijs gesteld en ik
was dan ook verheugd dat het ook een
daadwerkelijke, zij het dan bescheiden
bijdrage was aan de ontwikkeling van
NEABBS. Verder zijn er natuurlijk nog
meer mensen die invloed hebben gehad op
de huidige vorm van NEABBS, zoals de
betalende leden, die verder ook
allerlei nuttige bijdragen hebben
geleverd. Het bulletin board programma
geschreven door Onno Tijdgat heeft voor
een groot deel het huidige gezicht van
NEABBS bepaald.
(wordt vervolgd...) NOS/HCC databank
heeft nummer 035-45395. voor uw
commantaar of per brief uiteraard.

HERINKTEN GOEDKOPER?

Er bestaan inktlintcassettes van fl 15.- tot
zelfs fl 303.- p/st. Als ze onvoldoende
zwarte afdruk geven worden ze weggegooid, hoewel
het lint en de cassette dan nog lang niet
versleten zijn. In feite is alleen de inkt
er uit! Om de computer-hobbyist, voor wie
elk dubbeltje telt, ter wille te zijn is
derhalve Mac Inker uitgevonden. Dit systeem
- dat wij niet kennen - brengt opnieuw inkt in
het lint.
De Mac Inker is een soort kantoormachine die
geschikt is voor het her-beinkten van meer
dan 7000 type en soorten inktlint- cassettes
of rollen. Op het moment dat het schriftbeeld
niet meer acceptabel is, brengt de machine
opnieuw inkt in het lint. Hierdoor print het
weer als nieuw en gaat zo'n 15 maal langer mee
De importeur van dit machientje is Computer
Ideal, Postbus 84, 5900 AV in Venlo, die goede
resultaten claimt. Nogmaals: wij kennen het
systeem niet, maar zijn wel benieuwd naar
gebruikers-rapporten. We beloven ze op deze
plaats door te geven.

AIRBORNE MEMORIAL AWARD

Op donderdagavond 17 september 1987 zijn de
zendamateurs uit de gemeente Renkum weer in de
ether aanwezig tussen van 19.00 uur tot 24.00
uur plaatselijke tijd. Dit om een ieder die er
belangstelling voor heeft in de gelegenheid te
stellen de punten voor het Airborne Memorial
Award award in een avond te vergaren. Netto
opbrengsten en extra stortingen komen ten goede
aan het Airborne Security Fund. Dit fonds
heeft tot doel, de nabestaanden van gesneuvelde
parachutisten de graven te laten bezoeken.
Renkum e.o. is qrv op HF, 2 meter en 70 cm.
Aanvragen en inlichtingen gaarne aan AMA,
Postbus 60, 6860 AB Oosterbeek. De Renkumse
amateurs wensen u veel succes.

CORRECTIE REKENFREAK

Op Zondag 23 aug hebben wij een fout gemaakt
wat betreft de aankondiging van de programma's
Rekenfreak 1 en 2. De programma's dienen
'gemerged' te worden. Het zijn geen aparte
programma's zoals werd gezegd. Vaak kan dit
met het Basicode vertaal programma gebeuren,
door eerst deel 1 'gewoon' te laden en er dan
(maar nu zonder de subroutines), deel 2 aan
toe te voegen op de Basicode-1 manier. Dit gaat
o.a. op de Apple, de BBC, de C-64, de MSX, de
Microprofessor. Veel succes toegewenst namens
Basicode redakteur Pieter Vijlbrief.
