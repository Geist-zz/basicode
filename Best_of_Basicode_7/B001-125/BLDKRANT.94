94, woe 30 sep '87

SPREEKUUR

Voor wie het nog niet wist: op maandagochtend
houden we spreekuur. U kunt ons dan bereiken
op 035-773015. Dat nummer is alleen bruikbaar
van 10-12 uur. Daarna gaat het weer op slot,
dus houdt u zich alstublieft aan die tijden.

De R-5000 ontvangertest die we publiceerden
was geheel in het Engels gesteld, dat is waar.
Maar het ging nog om een model uit een
voorserie. Er was een meneer die zich erg
opwond over het feit dat de test niet in het
Nederlands was. Jammer maar helaas. Het
ontbreekt ons aan tijd om zo'n verhaal van
onze onvolprezen collega Jonathan Marks van de
Wereldomroep te vertalen. Bovendien ging het
slechts om een niet definitieve versie van de
ontvanger. Een winkelapparaat is in ons bezit.
En over ongeveer een maand valt de test - gewoon
gesproken - te verwachten. Wist u overigens dat
alle tunes die wij gebruiken door Jonathan
Marks bedacht zijn?

AMSAT-OSCAR 10

Eind september bereikt de zonnehoek voor OSCAR
10 de ongunstigste waarde. De zonnepanelen
ontvangen dan ook vrijwel geen zonlicht,
zodat alle systemen in de satelliet helemaal
uitgevallen zijn. In oktober en november wordt
de zonnehoek geleidelijk weer beter. Men hoopt
dat het energie systeem in de satelliet eind
november weer voldoende op sterkte is gekomen
om het mode B relais station opnieuw in gebruik
te kunnen nemen gedurende enkele maanden.

UoSAT-OSCAR 11

Op donderdag 17 september heeft de UoSAT-unit
van de University of Surrey nieuwe
programmatuur voor het Digital Communications
Experiment in de boordcomputer van OSCAR 11
geladen tijdens een passage over Europa. De
gebruikers van het DCE hebben nu extra
mogelijkheden gekregen. De nieuwe programmatuur
zal nog enkele weken worden getest, vooral
tijdens passages over Europa. Men moet er
daarom op rekenen dat OSCAR 11 regelmatig zal
afwijken van zijn normale gebruiksschema.

FUJI-OSCAR 12

Omdat het energie voorzienings systeem in OSCAR
12 onder gedimensioneerd is raakt de satelliet
al gauw overbelast. De zonnepanelen blijken
te weinig energie te leveren om de batterij
voldoende opgeladen te houden. Het mode JD
systeem, dat de meeste energie verbruikt, kan
daarom niet langdurig ingeschakeld worden
gehouden. Midden september moest dan ook
regelmatig worden afgeweken van het geplande
gebruiksschema. Men vreest dat dit wel vaker
zal moeten gebeuren. Overigens zijn er in Japan
toch al moeilijkheden rond de commando stations
als gevolg van menings verschillen tussen JAMSAT
en de JARL. Daardoor is het vaak onduidelijk
wat er nu wel of niet gaat gebeuren met OSCAR
12. Hopelijk zijn deze 'politieke' problemen
spoedig opgelost.
Inmiddels worden in Japan voorbereidingen
getroffen voor de lancering van het tweede
vluchtmodel van JAS 1, dat parallel met het
eerste vluchtmodel, nu OSCAR 12, is gebouwd.
Deze JAS 1B is in feite een exakte kopie van
OSCAR 12. In verband met de power budget
problemen van OSCAR 12 wil men nu toch eerst
de nodige verbeteringen aanbrengen in JAS 1B,
voordat deze satelliet kan worden gelanceerd
in februari 1989.

RADIO SPOETNIK 10/11

In augustus en september is vrijwel steeds
mode AK van RS10 in bedrijf geweest. Volgens
UA3CR zullen voorlopig het gebruik van mode
AK en de bijbehorende ROBOT's nog wel zo
doorgaan in verband met allerlei proeven van
de Russische commando stations. Het gebruik
van mode T is dus voorlopig niet te verwachten
en er is ook nog geen vast gebruiksschema.
RS5 en RS7 zijn nu buiten bedrijf.

AMSAT-PHASE 3C

De lancering van ARIANE vlucht V19 op 16
september is een groot sukses geworden. Deze
ARIANE 3 raket bracht twee communicatie
satellieten in een geo stationaire baan om
de aarde: ECS 4 en AUSSAT K3. Na deze geslaagde
lancering wil de ESA weer acht of negen
ARIANE's per jaar gaan lanceren. In de
komende maanden zijn de vluchten V20 en V21
te verwachten. Als zich hierbij geen
problemen voordoen kan vlucht V22, de eerste
testvlucht van een ARIANE 4, worden uitgevoerd
in de eerste week van februari 1988.
Bij deze vlucht van ARIANE 401 moeten drie
satellieten in een geo-stationaire baan om de
aarde worden gebracht: Meteosat-P2, AMSAT-Phase
3C en Panamsat.
In september is in AMSAT kringen de lanceer
campagne voor de nieuwe AMSAT-Phase 3C
gestart. Dit betekent onder andere dat in
verscheidene publikaties artikelen over Phase
3C zullen verschijnen. Ook wil AMSAT door
middel van het Phase 3C verzekerings projekt
geld gaan inzamelen waarmee de satelliet kan
worden verzekerd. Details hierover zal AMSAT
spoedig publiceren.
Van AMSAT-DL komen de volgende, voorlopige,
gegevens over al de relais stations in
AMSAT-Phase 3C. Het mode B relais station, dat
veel lijkt op dat van OSCAR 10, heeft de
uplink frekwenties tussen 435,425 en 435,575
MHz en de downlink frekwenties tussen 145,825
en 145,975 MHz. Het daarbij behorende General
Beacon komt op 145,8125 MHz en het Engineering
Beacon op 145,975 MHz. Mode JL is een combinatie
van een mode L relais en een of zelfs twee mode
J relais stations. Mode L heeft de uplink
frekwenties tussen 1269,325 en 1269,575 MHz en
de downlink frekwenties tussen 435,725 en
435,975 MHz. Het mode L General Beacon zit op
435,650 MHz en het Engineering Beacon op
435,675 MHz. Tegelijk met mode L kan mode J
in bedrijf zijn. In principe zitten de uplink
frekwenties van mode J tussen 145,820 en
145,860 MHz maar eventueel kan men ook gebruik
gaan maken van de band tussen 144,440 en
144,480 MHz. De mode J downlink frekwenties
vindt men tussen 435,930 en 435,970 MHz, dus
overlappend met mode L. Al deze lineaire
relais stations zijn inverterend, dus LSB in
de uplink geeft USB in de downlink. Het niet
lineaire mode S relais station is eigenlijk
bedoeld voor het relayeren van een enkel
FM-signaal. Het mode S uplinkbandje zit tussen
435,610 en 435,640 MHz en het downlink bandje
tussen 2400,695 en 2400,725 MHz. Het
bijbehorende mode S baken komt op 2400,640
MHz. De digitale RUDAK-repeater krijgt
waarschijnlijk als uplink frekwentie 1269,725
MHz en als downlink frekwentie 435,725 MHz en
is zo'n 15 kHz breed.

BALLONVLUCHTEN

Ballonvluchten met amateur-radio:
-De ballonvlucht van PA0SON vanuit Nijmegen
op 27 september is een groot sukses geworden.
De ATV-beelden en 2 m signalen waren in
Nederland, Belgie en Duitsland goed te
ontvangen.
-De Engelse AMSAT-UK ballonvlucht, met 2 m
apparatuur aan boord, is gepland op 5 of 6
oktober. Aldus onze nijvere en accurate
correspondent Nico PA0DLO.

VLIEGVEILIGHEID

Sinds kort is er een nieuw vliegveiligheids
magazine op de markt. Dit magazine is een
initiatief van de Stichting Vliegveiligheid.
Medewerking aan dit nieuwe blad wordt
verleend door de Rijks Luchtvaart Dienst,
het Korps Rijkspolitie, Dienst Luchtvaart
en de Koninklijke Nederlandse Vereniging
voor Luchtvaart.
Het nieuwe blad heeft tot doel door
middel van actuele informatie bij te
dragen tot een grotere vliegveiligheid
in de ruimste zin van het woord. Het
magazine is alleen via de uitgever te
bestellen: Uitgeverij Novum, postbus
101, 3870 CC Hoevelaken. Telefoon
03495 - 37222.

HIFI VIDEO GIDS

De nieuwe 'Welke' is uit. Het blad besteedt
enorm veel aandacht aan Hifi, TV en
Video. De 'Welke' gids is een wegwijzer
bij aankoop van duurzame produkten. Het
blad geeft een massa aan informatie in de
vorm van adviezen, ideeen en een zo breed
mogelijk overzicht van wat er zoal te koop is.
Wat deze gids niet doet is een bepaald
merk aan- of afraden. In het nieuwste nummer
wordt b.v. aandacht besteed aan de DAT
(digital audio taperecorder: al in gebruik
bij Hobbyscoop). Verder Compact-disc spelers,
tuners en ontvangers, maar ook hoe u extra
zuinig kunt zijn op uw oude grammofoonplaten
en welk pick-up element uw platen met
zachtheid behandelt. Niet alleen de nieuwste
apparatuur krijgt dus de volle aandacht.
De prijs van de nieuwste 'Welke' gids is
f 4,95.

TEST CD'S

Philips is op de markt gekomen met een
drietal CD-platen waarmee men de belangrijkste
elektrische parameters van elk type
CD-speler kan testen. De testplaten zijn
vooral bestemd voor service-technici
apparaatbouwers en fervente hobbyisten.
De testplaat SBC 421 bevat audiofrequenties
met verschillende geluidssterkten, waarmee
men alle functies van een cd-speler
kan testen. De plaat kan echter ook als
signaalbron worden gebruikt voor het
controleren van hi-fi apparatuur en het
beoordelen van het akoestisch gedrag
van luidspreker systemen. Zo biedt de
plaat de mogelijkheid de aansluiting van
het linker- en rechterkanaal op
juistheid te controleren en een aantal
belangrijke parameters te meten.
Voorbeelden hiervan zijn de harmonische
vervorming, de signaal/ruis-verhouding,
de frequentie doorlaat, de overspraak
tussen links en rechts, de vervorming
door intermodulatie, de faselineariteit
en natuurlijk het toerental. Afgezien
van een signaal voor 'rose ruis', zijn
alle signalen op de plaat digitaal opgenomen,
zodat men een hoge meet nauwkeurigheid
kan bereiken.
Van de dubbel-CD SBC426 en SBC426A bevat
de eerstgenoemde plaat signalen voor het
afregelen van het laser-uitgangs signaal
en de hoogte van de draaitafel, maar ook
voor het controleren van de de-emfase
schakeling. Op de andere plaat, die in
principe hetzelfde is, zijn bovendien
krassen, stofdeeltjes en vingerafdrukken
gesimuleerd. Deze zijn zo gedimensioneerd
dat ze geen hoorbare gevolgen mogen hebben.
De onderbrekingen - de krassen - lopen
in lengte op van 400 tot 900 /um, terwijl
de stofdeeltjes worden gepresenteerd door
zwarte stippen met een diameter van 300
tot 800 /um. De platen zijn niet goedkoop:
enige honderden guldens. Te verkrijgen via
Philips technische dienst.
