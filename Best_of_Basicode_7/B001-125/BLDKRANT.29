29, don 31 juli 1986

ENGELAND ENTOESIAST

Louis Payne in Zuid-Engeland, en de
mensen waarmee hij de Basicode geheimen
deelt, hebben de Beeldkrant en de
programma's feilloos kunnen opnemen in
Engeland. Nou ja feilloos, ook zij
liepen op tegen de problemen die wij
zelf in die ene Beeldkrant (24) hadden
gebakken en die niets met de overdracht
te maken hadden. Maar verder was alles
goed. Bedankt voor de brieven en
voorbeelden! Overigens zoeken wij het
adres van een auteur van een van de
programma's op het bandje Best of
Basicode III. Hij woonde in Delft aan
de Rotterdamsestraatweg en het gaat om
de heer Mokveld. Wie helpt?

GEEN CORRECTIES NODIG

Chris van Offeren meldt prima ontvangst
met draagbare mono-ontvanger en
automatische opnameregeling. Op FM
(Radio-2 Lopik) kreeg hij nog wel eens
een Load-error op de C-64. Hoewel de
Beeldkrant goed te lezen was waren de
letters soms door elkaar gehusseld. Hij
neemt op zonder aansluiting op de
kabel. Als een en ander goed blijft
gaan - en waarom ook niet - dan is het
huidige systeem beter dan eerst, toen
na overname van de middengolf veel
programma's niet werkten en in Haarlem
eindeloos gecorrigeerd moesten worden.
Ga nog lang door op 5 meldt W Huysman.
Hij heeft een eenvoudige radiorecorder,
draait met het vertaalprogramma van
Martin Reinders op een MSX-2 in Almere.
Geen problemen ook bij Jaap Vermaire in
Lisse, die opneemt van de Casema-kabel.

UITSTEKENDE ONTVANGST

Dhr Klop uit de Stad ah Haringvliet
rapporteert uitstekende ontvangst van
de MG-zender 1008 kHz (Radio-5). De
ontvangst is zelfs beter dan woensdag
op FM. Dhr. Bos (Maarssen) heeft geen
problemen met de ontvangst maar wel met
het tijdstip op donderdag 17:30 uur.
Hobbyisten werken dan nog, zegt hij
terecht. Maar mogelijk zullen we met
het Basicodeblok met ingang van oktober
naar de (late) zondagavond gaan. De
woensdag-uitzending, belangrijk voor
vertaal programma's en
stereo-informatie en reportages blijft
gewoon om 19:00 uur via Radio 1 en 2 en
de regionale zenders. Trouwens hebt u
Radio 5 al via de TV-opgenomen? Geef
even bericht aan de redaktie. Ook of u
verschillen tussen 747 kHz (Radio 1) en
1008 kHz (Radio 5) bemerkt op de
middengolf.

FRIESLAND BOPPE

Jelle van de Muur uit Gorredijk, die in
het verleden hele filters bouwde om
zijn Exidy ertoe te bewegen om het
middengolfsignaal te laten slikken
heeft nu geen moeilijke filter
schakelingen meer nodig. Heel wat
anders dan vorig jaar! Dat hij
desondanks een Beeldkrant misliep kwam
door een storing in zijn versterker die
hij nu ongetwijfeld uit elkaar aan het
schroeven is. In Oerle (N.B) meldt Agie
v.d. Biezen-Benschop blij te zijn met
de middengolf nieuwe stijl. 'Voor die
tijd was het meestal verbasterd'. Bij
Typelessen heeft ze last van
overschrijven van regels. Jammer: want
het programma is voor mij een uitkomst
om beter te leren typen (ik ben 59
jaar). Zijn er verberingen mogelijk
voor C-64. SVP doorgeven aan
Beeldkrant-redaktie.

MEER MSX-PROEVEN

Volgende week opnieuw een proef met
MSX. Een van de redakteuren van een
vooraanstaand blad op dat gebied komt
met een boek MSX-listings naar de
studio en zal de uitgave ook in onze
uitzending presenteren. Wij geven
qiteraard een voorproefje door een van
die programma's. uit te zenden. Dat
programma hoeft u dan niet meer in te
typen. Overigens MSX-schijnt ook goed
te gaan: Arjo Osinga uit Franeker meldt
goede ontvangst. Maar als jullie toch
MSX uitzenden, dan volgende keer ook
kleur en grafiek! We zullen zien.

TEGENSTRIJDIGE ERVARING

A van Dongen uit Haarlem meldt inzake
MSX: Beeldkrant via kabelnet prima
ontvangen. Van MSX-programma viel niets
te maken, How to find the Moon weer
prima. Ook direct opgenomen via
radiorecorder: zelfde resultaat. (Zou
wel eens op een wat moeilijk
cassette-interface bewuste MSX-computer
kunnen wijzen). L. Gouman, Markelo
meldt precies het omgekeerde: veel
vraagtekens in het maanprogramma en
Beeldkrant: MSX echter geheel foutloos:
'Mijn MSX-goldstar lust er wel pap
van'. H van Bemmel (Emmen): foutloos.
Gebruikt goedkope cassette (5 voor
tientje) van Hema. Heeft nooit
problemen, maar wil Basicode niet op de
zondagavond. En al die mensen die zich
in de auto zitten te verbijten? Koop
een goedkope schakelklok zet hem ruim
op tijd. Een probleem blijft: lang niet
alle recorders gaan automatisch in de
opname-stand als ze netspanning
krijgen. Maar het is een tip.

BASICODE OP SONY MSX-2

Heel belangrijk is de volgende tip van
M.J. Timmer uit Alkmaar. MSX-2 werkt
wel op de Sony zegt hij. Zijn relaas:
'Onlangs heb ik een 64 Kbyte
RAM-expansion gekocht waarmee het wel
mogelijk is om het 'oude'
vertaalprogramma naar NOS-Basicode te
gebruiken. Dit zonder de aanpassing die
enige tijd geleden werd gepubliceerd.
Het geheel werkt nu weer zoals het op
mijn MSX-1 machine. De expansion die ik
gebruik is die van Philips, en wel de
VU-0034. Verder is het door deze
uitbreiding weer mogelijk om de
tekstverwerker Tasword te gebruiken. En
de uitbreiding heeft verder het
voordeel dat het nu mogelijk is met
MT-Base een bestand aan te maken van
maar liefst 96 Kb groot!' Tot zover de
waardevolle tips van dhr. Timmer.

GEEN BALLONVERSLAG

Hobbyscoop is er (geen woensdag
uitzendingen) dit keer niet bij om de
transatalantische ballonvaarders uit te
wuiven. PTT's veelgelezen
personeelsblad Aangetekend echter wel.
Het schrijft: vanaf eind volgende week
staan drie Nederlanders klaar in het
Canadese St John's (New-Foundland) voor
een hernieuwde poging om met een ballon
de Atlantische Oceaan over te steken.
Het gaat om het echtpaar Evelien en
Henk Brink, befaamde ballonvaarders en
hun co-piloot Willem Hageman. Zodra de
weersvooruitzichten gunstig zijn zal de
ballon met de speciale capsule, dit
voorjaar door prins Bernhard gedoopt
tot 'Dutch Viking', opstijgen voor de
recordvlucht. Het startsein wordt
gegeven via Scheveningen Radio. De
voorbereidingen voor de vlucht, in
Nederland en het Engelse Bristol, zijn
voorspoedig verlopen.

PTT BIJDRAGE

PTT Telecommunicatie is medesponsor en
levert belangrijke bijdragen aan deze
unieke ballonvaart, die bij succes in
de geschiedenis- boeken zal worden
opgenomen. Scheveningen Radio heeft de
bemanning geadviseerd en geinstrueerd
over het gebruik van radiofrequenties
tijdens de vlucht en de afhandeling van
het nood-, spoed- en
veiligheidsverkeer. Vanuit het
vluchtleidingscentrum, gevestigd in het
gebouw van de Rijksluchtvaartdienst op
Schiphol, verloopt alle commmunicatie
van en naar de ballon via Scheveningen
Radio. Dit kuststation zal dag en nacht
de frequenties van de ballon
uitluisteren. In het kader van de leus
'Het gaat ons niet gauw te ver' heeft
PTT Telecommunicatie deze service
mogelijk gemaakt.

EERSTE VROUW

Pogingen om de Atlantische Oceaan per
ballon over te steken zijn al meer dan
een eeuw oud. Het lukte pas voor de
eerste keer in 1978. Destijds landde
een Amerikaans team na een tocht van
ruim 137 uur met de 'Double Eagle II'
nabij het Franse Misery. Kort daarvoor
was een andere Amerikaanse ballon op
slechts 110 mijl uit de Franse kust in
zee beland. Vorig jaar deden Henk en
Evelien Brink samen met Evert Louwman
een eerste poging met de ballon 'The
Flying Dutchman'. Een defect in een
ventiel speelde hen toen parten. In
zwaar weer stortte de ballon vanaf een
hoogte van 5000 meter in zee. De
bemanning werd gered door een
containerschip. Wel hadden inmiddels de
drie Nederlanders het
wereldhoogterecord (4.442 meter), het
nationale afstandsrecord (1.868,868 
kilometer) en het nationale duurecord
(32,53 uur) verbeterd. Wanneer de
nieuwe poging nu succes heeft zal het
voor de eerste keer zijn dat een
Europees team de overtocht volbrengt.
En Evelien Brink zal de eerste vrouw
ter wereld zijn, die per ballon de
Atlantische Oceaan oversteekt.

STRAALJAGER

'Iedereen heeft een droom, dit is de
mijne', zei Henk Brink (42) op de vraag
waarom hij de oceaan wil oversteken. De
captain van deze vlucht, in het
dagelijk leven vlieginstructeur, ging
op zijn 18e voor het eerst de lucht in,
met een zweefvliegtuig. Inmiddels heeft
hij ruim vijfduizend uur vliegervaring
met motorvliegtuigen en helicopters. In
1978 haalde hij zijn brevet als
ballonvaarder. Hij heeft er ruim 700
vaarten opzitten. Zijn echtgenote
Evelien (30) voer in 1978 voor de
eerste maal met een balllon. Op
14-jarige leeftijd begon ze met
zweegvliegen. Co-piloot Willem Hageman
(39) is beroepsvlieger bij de
koninklijke Luchtmacht. Hij vliegt de
modernste straaljager, die de
luchtmacht rijk is, de F-16. De
expeditie, die binnenkort elk moment
van start kan gaan, is zijn eerste
kennismaking met de ballonvaart. Hij
heeft echter geen hoogtevrees meldt
PTT's Aangetekend nog.

VERSCHILLEN IN COMPUTERS

Uit de brieven blijkt ook dat sommige
computers veel meer last hebben van
storing bij ontvangst dan andere. De
Commodore cassetterecorder is in al
zijn eenvoud vaak een probleem.
Elektuur heeft al eens een schakeling
gepubliceerd om een gewone recorder te
gebruiken. Luisteraars die meer
computers hebben, constateren die
verschillen. MSX-machines doen het heel
vaak goed. De Colour Genie geeft wel
weer problemen met hetzelfde bandje...

STERREKIJKEN OP VAKANTIE

Wie wil weten hoe het staat met de
sterren tijdens zijn vakantie kan
terecht op pagina 410 van Teletekst. In
Viditel zorgt de stichting De Koepel
uit Utrecht voor info. De Koepel is ook
telefonisch te bereiken op 030-311360.
De volksterrenwacht Simon Stevin in
Hoeven heeft tel: 01659-2439.
Planetarium Amsterdam heeft
verschillende programma's tijdens de
vakantie tussen 9:30 en 17:30.
Tel:020-963484. Op 30 aug wordt er
trouwens een landelijke meteorendag
gehouden tgv. 40-jarige bestaan
NVWS-groep. Inlichtingen: 073-562291.
In Doorn is het reizend planetarium
Apollo neergestreken in het
recreatiepark Het Rosarium. In de
zomermaanden zijn er voorstellingen
tussen 11 en 18 uur voor jong en oud.
In het weekend van 2/3 aug geeft men
een speciaal thema-programma. Het gaat
over het zonnestelsel en hoe het in
elkaar zit met zon, planeten, manen en
kometen. Inl: 03200- 55551,
Gooimeerstaat 28, 8226 JH Lelystad of
Rosarium Doorn 03430-13773.

BEELDKRANT & ACORN

Met name van Acorn Electron bezitters
krijgen we met enige regelmaat klachten
over de lengte van de Beeldkrant. Zo'n
23 Kbyte gaat er net niet in. Ook niet
bij C.J. de Vries uit Deventer die
overigens meldt dat hij alles op de
donderdagmiddag suksesvol heeft
ontvangen. Dit ondanks ruis en hij
roept: ga zo door. Dan doen we dus,
maar we zullen proberen de Beeldkrant
iets korter te maken, kleiner dan 20
Kbyte, om ook met de Acorn rekening te
houden. Overigens zullen we in
september een gloednieuw
vertaalprogramma voor de Acorn
uitzenden, met heel veel grappen en
truuks erin. NOS-Basicode ook op de
Acorn, ook voor dhr. Louws uit
Culemborg, die hoopt dat we echt niet
verder gaan dan 18 K, liever nog iets
kleiner. Hetzelfde zegt Marinus Dietz.
We beloven beterschap.
