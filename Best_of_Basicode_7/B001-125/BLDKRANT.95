95, zon 04 okt '87

SPREEKUUR

Voor wie het nog niet wist: op maandagochtend
houden we spreekuur. U kunt ons dan bereiken
op 035-773015. Dat nummer is alleen bruikbaar
van 10-12 uur. Daarna gaat het weer op slot,
dus houdt u zich alstublieft aan die tijden.

'PROEFSCHRIFT' BBSCOMMUNICATIE

Deel 2, de stand van zaken

In zo'n vier jaar is er heel wat veranderd
op BBS gebied. Net als met andere
computerprogramma's denkt men nog steeds
dat menubesturing het beste systeem is
om een gebruiker door een programma te
loodsen. Wat dit betreft is er nog niet
veel veranderd. Bulletin Board programma's
zoals Fido, Opus, RBBS, TBBS, BBS-PC
vragen van de gebruikers onlogische en
tijdrovende combinaties van letters in
te geven om een bericht te kunnen lezen
of posten. Het wordt misschien vervelend,
maar NEABBS geeft duidelijk het voorbeeld
hoe een BBS er uit zou moeten zien.
Aangezien iedereen liefst zo min mogelijk
tijd verspilt en zoveel mogelijk kosten
en moeite wil besparen is het van belang
dat een programma snel en doeltreffend
werkt. Daarom biedt NEABBS alleen die
informatie die men werkelijk nodig heeft
en mocht men nog niet precies weten hoe
iets werkt kan men gewoon HELP LEES
ingeven om te weten hoe men berichten
kan lezen. Al de andere commando's
volgen dit zelfde concept. Het is dan
ook voor niemand een probleem snel met
dit systeem overweg te kunnen.

HERSCHREVEN IN XENIX

Het huidige NEABBS is herschreven om
met het XENIX besturingsysteem te werken
en tegelijkertijd meerdere gebruikers
toe te laten die ook onderling met
elkaar in verbinding kunnen staan. Het
gevolg is dat het programma technisch
niets meer weg heeft van Onno's
programma waar het uit ontstaan is.
Echt uniek is de wekelijkse publikatie
van Info-Mat, een uitgave van het
Amerikaanse bedrijf BBS Press Service.
Samen met INFOBOARD heeft NEABBS een
contract afgesloten waardoor men
wekelijks op de hoogte wordt gehouden
van de laatste ontwikkelingen op
computergebied waarvan meestal pas enige
maanden later in de vakbladen melding
wordt gemaakt. Nog mooier is de
mogelijkheid via dezelfde service
demonstratie programma's via de telefoon
binnen te halen en thuis eens rustig te
bekijken of die het kopen waard zijn.
Verder wordt het mogelijk om over de
hele wereld berichten uit te wisselen
via het UUCP netwerk. Dit is een
wereldomvattend netwerk van UNIX computers.
Bij studenten waarschijnlijk wel bekend
van USENET die daar ook bij is aangesloten.
Dit netwerk is niet zozeer een koppeling
van allerlei bulletin board systemen
zoals Fido en Opus, maar een wijd verbreid
net van allerlei wetenschappelijke en
industriele instellingen. Bepaalde
systemen zijn echt bedoeld als
conferentie systeem om informatie uit te
wisselen over programmeren, computertalen
en diverse soorten van hardware en
software zaken zoals data communicatie en
digitale beeld verwerking.

PERSONAL COMPUTER SYSTEEM

Fido is echt een netwerk van Personal
Computers met systeem beheerders die als
hobbyist mee werken. Helaas worden deze
bulletin board systemen regelmatig
verwaarloosd, maar de Hollandse Computer
Club die het netwerk in Nederland
verzorgt is van plan daar verbetering
in te brengen.
Opus is een gelijksoortig netwerk, maar
dan onder beheer van sysops die niet
verbonden zijn aan de HCC.
Voor beide PC netwerken geldt dat het
overgrote deel van de berichten het
lezen niet waard zijn. Het netwerk wordt
vooral misbruikt door gebruikers die het
zo leuk vinden dat hun naam door heel
Nederland is te lezen. Wel effectief
zijn de advertenties die gebruikers zo
door het hele netwerk verspreiden.
Een bericht wordt via 'echo-mail' naar
alle aangesloten bulletin boards en
computersystemen verstuurd, zodat er een
erg grote kans is dat je ook verkoopt
wat je aanbiedt of vindt wat je zoekt.
Toen ik nog maar net begon met
datacommunicatie heb ik ook via diverse
BBS goede koopjes begaan zoals een
beter modem en een best bruikbare
terminal. Ik moest daarvoor meerdere
BBS'en bellen. Een procedure die nu tot
het verleden behoort, tenzij men ook wil
meekrijgen wat zich voor de rest op een
BBS afspeelt.

POSITIEVE BIJWERKING

In de tijd dat de bulletin boards nog
in opkomst waren, de PTT voor een lokaal
gesprek 15 cent per onbeperkte tijdsduur
rekende en de Stichting Apple
Gebruikersgroep Amsterdam zijn eigen
bulletin board startte, ontsproot er een
hechte gemeenschap frequente bulletin
board gebruikers. SAGA was in principe
bedoeld voor bezitters van een Apple
computer, maar aangezien er nog niet
veel mensen waren die een modem hadden
werd iedereen gratis toegelaten.
De sysop Kees Huyser (samen met Paul
Molenaar een van de allereerste BBS
gebruikers) had daar een bord ingericht
om gebruikers hun ongerief over
medegebruikers en andere zaken te laten
blijken. Al snel postten de gebruikers
alleen nog maar berichten om een reaktie
uit te lokken. Felle discussies laaiden
op en op ieder bericht kwamen weer een
stuk of zes tegenberichten. Daar men al
gauw zeer persoonlijk werd opperde de
sysop het idee samen ergens te gaan eten
en zo de discussies een wat konkretere
wending te geven. Het idee werd door
iedereen enthousiast ontvangen en het
eerste SAGADINNER werd al gauw een feit.
Men verzamelde zich bij het centraal
station in Amsterdam op een afgesproken
datum en tijd en iedereen begaf zich
daarna eerst even naar een bierproef lokaal
alvorens zich onbeperkt te goed te doen
aan Noorse gerechten. Van eten kwam niet
veel terecht maar gepraat en gedronken
werd er des te meer. Nauwelijks van een
kater bekomen hing de SAGA clan thuis
alweer aan het modem om de volgende
afspraak te maken. SAGADINNER 2.0 kwam
er inderdaad, alsook een brombakfietsen
race op de Amsterdamse grachten.
Het bulletin board gebeuren heeft voor
velen een explosieve groei van hun
kennissen bestand betekend.

VERDERE ONTWIKKELING

In de beginperiode waren bulletin board
gebruikers computer fanaat, journalist
of hacker geinspireerd door de film
'War Games'.
Tegenwoordig zijn er veel meer
modemgebruikers die hun computer als
werktuig gebruiken en zich voor de rest
ook niet zoveel voor computers
interesseren. Zij hebben behoefte aan
informatieuitwisseling over andere zaken
zoals literatuur, politiek en sport.
NEABBS richt zich op die gezonde trend
zonder de kern van computerliefhebbers
te verlaten. Zoals het er nu uit ziet
zijn de meeste borden te sterk gericht
op een enkel thema. Vaak is dit uit
noodzaak, omdat er maar een telefoonlijn
is en ook de opslagruimte parten speelt.

BEDRIJFSCOMMUNICATIE

Verdere aspecten van BBS communicatie
zijn bedrijfs communicatie,
data communicatie via het datanet,
database gebruik en geavanceerde
communicatie protocollen. Ik heb echter
besloten hier verder niet op in te gaan
aangezien dat een veel te technisch
verhaal zou worden. Deze zaken alsmede
elektronisch bankieren en winkelen
vallen onder een apart thema.

INFO NEABBS

NEABBS is bereikbaar op 300, 1200/75,
1200 en 2400 baud. Telefoon bulletin board:
020 - 717666 (5 lijnen).
Inlichtingen NEABBS: 020 - 647383. Voor
verdere vragen en/of opmerkingen over dit
artikel: Noam Kloos, Postbus 12984, 1100 AW
Amsterdam Zuidoost. Of Hobbyscoop schrijven.
In dit geval liefst per BBS, maar dan via ons
eigen board, tel: 035-45395.
Het eerste artikel van Noam Kloos verscheen
eerder in de Beeldkrant. Plaatsing houdt niet
in dat we het op alle punten eens zijn met
zijn visie. Vandaar: uw commentaar is welkom.

COMPUTER INFO BEURS AMSTERDAM

Komende zaterdag 17 oktober wordt in de
Amsterdamse RAI de Computer Info Beurs
gehouden. Er is nog steeds een onderscheid
tussen de huiscomputer en de zakelijke
computer, maar deze afstand wordt steeds
kleiner. Ten eerste omdat de kopers,
gelokt door de steeds lagere prijzen,
steeds betere en professionele apparatuur
wensen, ook thuis. Aan de andere kant hebben de
traditionele leveranciers van huiscomputers
ook professionele modellen op de markt
gebracht. Vooral het laatste halfjaar is er
een vrij massale overstap naar de serieuzere
modellen. Men wil geen 'speelgoed' computer
meer. Door de prijsdalingen die de
computermarkt al jaren kenmerkt, is de
serieuze computer binnen het bereik van
veel meer gebruikers gekomen en is men
ook veel meer geinteresseerd in uitbreidingen
zoals diskdrives, printers en betere
software.
De Computer Info Beurs in de Amsterdamse Rai
informeert over al deze zaken. Men kan er
terecht van 10.00 - 17.00 uur en de
toegangsprijs bedraagt f 7,50.
