93, zon 27 sep '87

HOE CONTROLEER IK M'N CASSETTEDECK?

Hoe controleer ik mijn cassettedeck?
Veel gebruikers zijn niet tevreden met
het geluid van hun cassettedeck, vaak
zonder de fouten -laat staan oorzaken-
te kunnen omschrijven.
Het is dan niet meteen nodig om naar
een service station te gaan wanneer men
wat meer klaarheid wil krijgen over de
prestaties van zijn of haar
cassettedeck. Met een paar eenvoudige
foefjes is het mogelijk zelf te
controleren of een recorder en een
bepaalde cassette bij elkaar passen of
niet.

Weergave van opnames van andere decks.
Voordat men zich gaat bezighouden met
de feitelijke opname, moet eerst worden
vastgesteld of het weergavegedeelte van
de recorder in orde is. Dit betekent
vooral dat er geen verliezen mogen
optreden in de hoge tonen.
De eerste maatregel ter voorkoming van
dergelijke verliezen is een grondige
reiniging van de magneetkoppen en alle
andere onderdelen waarlangs de band
wordt geleid. Dit kan het beste
gebeuren met een in puur alcohol
gedrenkt stukje zeem of een
wattenstaafje, waarmee het oppervlak
van de koppen voorzichtig wordt
schoongewreven. Ook de rubber
aandrukrol mag hierbij niet worden
vergeten! Maar let op: de draaiende
toonas kan zeer gemakkelijk watten van
het staafje trekken en meenemen in het
apparaat. Dit probleem bestaat niet bij
het gebruik van een stukje zeem. Door
deze reiniging heeft men nu de eerst
mogelijke oorzaak van een doffe klank
uitgesloten.

AFSTELLING KOP

Nu moet worden gecontroleerd of de
weergave knop resp. gecombineerde
weergave-opnamekop van de recorder
juist is afgesteld. Voor honderd
procent kan dit natuurlijk alleen bij
de technische dienst worden
gecontroleerd, maar met een bespeelde
cassette van zeer goede kwaliteit
kunnen in ieder geval grove
afstellingsfouten (azimuth fouten)
worden vastgesteld.
Voor deze test kan men het best een
chroomdioxyde musicassette gebruiken
met daarop muziek die veel hoge tonen
bevat; deze cassette wordt op het deck
afgespeeld. Voor de beste controle voor
de weergave van hoge tonen moet de
hoge-tonen klankregelaar van de
versterker op maximale sterkte worden
gezet. Nu moeten de volgende vragen
worden beantwoord:
a. klinkt de muziek zuiver en helder
   of eerder dof?
b. worden de hoge tonen zwakker wanneer
   de versterker op 'mono' wordt gezet
   of blijft de helderheid behouden?

Indien bij proef b. een duidelijke
verandering van klank wordt waargenomen
moet de magneetknop van het apparaat
bij de servicedienst worden
gecontroleerd en eventueel worden
afgesteld. Wanneer deze weergave-test
goede resultaten oplevert kan een begin
worden gemaakt met het controleren van
de opname eigenschappen van de
recorder.

CONTROLE VAN DE OPNAME VERSTERKER

Voor optimale opname resultaten moet de
opnameversterker van de recorder exact
zijn afgestemd op de gebruikte
cassette. Cassettedecks van klasse zijn
daarom ook vaak voorzien van een
inregelcomputer of handmatige
instelmogelijkheden voor de
gevoeligheid (ook aangeduid met:
'sensitivity', level, Dolby niveau) en
voormagnetisering (ook aangeduid: met
bias). Bij goedkopere apparaten die bij
de technische dienst kunnen worden
ingesteld, is het echter aan te bevelen
om na te gaan of de gekozen cassette
goede resultaten oplevert in combinatie
met de recorder.

GEVOELIGHEIDSTEST

Foutieve inregeling op dit punt kan
worden opgespoord door opname en
weergave van een constante toon. Hoe
komen wij aan een dergelijke
gelijkblijvende testtoon? Heel
eenvoudig: indien de recorder zelf niet
over een testtoongenerator beschikt
(die meestal een toon van 400 Hz
produceert) en wanneer deze handige
functie ook niet in de tuner aanwezig
is (hier meestal: Rec. calibration'
genaamd) kan gebruik worden gemaakt
van de telefoon. De kiestoon, die te
horen is wanneer de hoorn van de haak
wordt genomen, voldoet exact aan de
eisen.

Met een microfoon waarvan de kwaliteit
absoluut niet ter zake doet, wordt deze
toon op de cassette opgenomen, met een
uitsturing van '0dB' en vervolgens weer
afgespeeld. Bij de weergave moeten de
uitsturingsmeters (VU-meters) van de
recorder weer precies '0dB' aangeven.
Wanneer dit niet het geval is, kan de
cassette te gevoelig zijn voor de
instelling van het deck (de meters
geven b.v. + 3 dB aan) of juist niet
gevoelig genoeg zijn, ( de meters geven
b.v. - 2 dB aan.
In beide gevallen is het verstandig
deze afwijking te laten corrigeren,
omdat de toegepaste ruisonderdrukkings
syteem (b.v. DOLBY of HIGHCOM) alleen
optimaal kunnen functioneren bij een
exacte afstemming van de gevoeligheid.
Het gevolg van een voor de recorder te
gevoelige cassette leidt zodoende niet
alleen tot een te zachte
geluidsweergave, maar tesamen met de
ruisonderdrukkings systeem ook tot een
te dof klankbeeld.

BIAS- OF VOORMAGNETISERINGS TEST

De laatste stap van de tapedeck test
heeft betrekking op de
voormagnetisering. De afstelling
hiervan heeft direct invloed op het
vermogen van de band om hoge
frequenties op te nemen. Het ideale
test signaal hiervoor is ruis, waarin
praktisch alle voorkomende frequenties
aanwezig zijn.
Natuurlijk is het niet noodzakelijk om
voor deze test een ruisgenerator aan te
schaffen: met een doodgewone tuner gaat
het even goed. Wanneer u de antenne uit
de tuner trekt en een positie kiest
tussen twee zenders in, produceert het
apparaat een mooi, gelijk blijvend ruis
signaal. Dit signaal moet worden
opgenomen met uw cassette, bij voorkeur
met ingeschakeld ruisonderdrukkings
systeem. Maar pas op, ruis bevat vaak
zeer hoge frequenties, die de band
gemakkelijk kunnen oversturen. Daarom
mag bij de opname maximaal tot -15 of
-20 dB worden uitgestuurd.
Bij een recorder met drie koppen kan nu
gemakkelijk - door te schakelen tussen
voor- en naband - worden vastgesteld of
het ruisen door de opname is veranderd.
Bij apparaten met een gecombineerde
opname-/weergavekop is de vergelijking
met het origineel iets gecompliceerder.
Nadat de band is teruggespoeld, moet de
opname worden weergegeven via de
versterker. Nu kan door schakelen
tussen 'tuner' en 'tape' via de
luidsprekers of de hoofdtelefoon
afwisselend de oorspronkelijke ruis van
de tuner en de bandopname worden
afgeluisterd. Voor een werkelijk
objectieve vergelijking moet men door
middel van de outputniveauregelaar van
de recorder ervoor zorgen dat beide
tonen dezelfde geluidssterkte hebben.

Indien tuner, noch recorder over een
uitgangsregelaar beschikken, kan een
ietwat ingewikkelder truc toch het
gewenste resultaat opleveren:
schakel op de recorder de functies
'opname' en 'pauze' in. De
oorspronkelijke ruis van de tuner kan
nu als voorband signaal via de
hoodftelefoon uitgang van de recorder
worden afgeluisterd. De geluids sterkte
van de ruis kan worden beinvloed door
middel van de uitsturings regelaar van
het deck. De klank van de ruis moet u
goed onthouden, waarop u de recorder
snel op 'STOP' zet en vervolgens op
'PLAY'. Nu hoort U de opname. Wanneer
deze in vergelijking met het origineel
te dof klinkt, is de voormagnetisering
voor dit type cassette te hoog
afgesteld en moet deze worden
gecorrigeerd. Wanneer daarentegen de
bandopname te schel klinkt, is de bias
te laag. Vanaf welke klank afwijking de
technische dienst moet worden
ingeschakeld, moet ieder zelf bepalen
aan de hand van de proeven. Er bestaan
hiervoor wel meettolleranties, maar
geen objectieve gehoorgrenzen; deze
hangen af van de kwaliteitseisen die
door iedereen anders worden gesteld en
uiteraard kwaliteit van de gekozen band
(duur of goedkoop) en de kwaliteit van
de toegepaste recorder.
Aldus een persbericht van BASF in
Arnhem dat ons leuk leek voor de
knutselaars. Ook mensen die Basicode
opnemen kunnen eens proeven doen met in
hoeverre de opname op cassette
vermoedelijk afwijk doordat band en
deck niet bij elkaar passen.

UITGEBREID WEERBERICHT
RADIONIEUWSDIENST

Met ingang van zondag 4 oktober
presenteert een nieuwslezer van de
Radio nieuwsdienst ANP de
radio-uitzending in de vroege ochtend,
waarin ondermeer zijn opgenomen het
uitgebreide weerbericht van het KNMI,
de weerrapporten en de mededelingen van
het landbouwschap.
Het is voortaan 'een' uitzending, die
begint om 06.30 uur op Radio 5 (AM 1008
kHz/298 m) en mede wordt doorgegeven op
de verschillende FM-zenders van Radio
3. De uitzendingen van 05.45 en 0.645
uur komen daarmee te vervallen.
Meer dan veertig jaar -sinds augustus
1947- kwamen die uitzendingen uit een
studio bij het KNMI in de Bilt, waar de
berichten werden voorgelezen door
weerdienst assistenten. De uitzending
wordt nu ondergebracht bij de N.O.S,
die de presentatie ervan in handen
heeft gelegd van de Radio Nieuwsdienst
ANP.
De inhoud van de uitzending verandert
vrijwel niet. Alleen de bevrachtings
berichten voor de binnenscheepvaart
zijn er niet meer in opgenomen. Die
krijgen nu een plaats in de
mededelingen rubriek van de NOS aan het
einde van de middag op Radio 5,
waardoor de informatie actueler kan
zijn. Die mededelingen rubriek wordt in
verband daarmee met een minuut
uitgebreid en begint vanaf 4 oktober op
zondagen om 16.55 uur en op werkdagen
om 17.55 uur.

SCHEVENINGEN RADIO

Behalve de Radio Nieuwsdienst zendt ook
Radio Scheveningen dagelijks een zeer
uitgebreid weerbericht uit. Dit
weerbericht is met name belangrijk voor
de scheepvaart en de recreatie-vaart.
Radio Scheveningen zendt uit volgens de
enkelzijband methoden (SSB) en is op de
volgende frequenties te ontvangen:
03.40 uur 1862/ 1890/ 2824 kHz in Eng
en Ned
09.40 uur 1862/ 1890 kHz.
15.40 uur 1862/ 1890 kHz.
21.40 uur 1862/ 1890 kHz.

Overige informatie met betrekking tot
het scheepvaart weerbericht staat
vermeld in de brochure' uitzendtijden
weerberichten' een uitgave van Radio
Scheveningen, PTT Telecommunicatie,
Waterkampioen ANWB en het KNMI. U kunt
deze brochure aanvragen bij: KNMI-de
Bilt, postbus 201, 3730 AE De Bilt.

LUSTRUM BIG BEN CLUB

Op 10 oktober 1987 organiseert de Big
Ben Club haar vijfde jaarlijkse
landelijke clubdag. De vereniging telt
nu rond 3500 leden, die -maandelijks-
in 20 regio's bijeenkomen om ervaringen
uit te wisselen en elkaar te helpen.
Eens per jaar is er dan deze
'Landelijke Dag', waarop in voorgaande
jaren ruim 2000 bezoekers kwamen (80%
leden, 20% belangstellenden). Op deze
dag krijgen de verschillende
werkgroepen in de vereniging
(onderwijs, genealogie, modems, etc.)
de gelegenheid om zich te manifesteren
en de bezoekers eventueel kennis te
laten maken met voor hen 'nieuwe'
toepassingen van hun computer.

Ook de handel krijgt traditioneel op
deze dag de gelegenheid om aanwezig te
zijn. Dat heeft in de afgelopen jaren
vele aantrekkelijke aanbiedingen van
randapparatuur, programma's en
toebehoren opgeleverd.

Dit jaar wordt de 'landelijke dag'
gehouden in Harderwijk in het Sociaal
Centrum De Kiekmure, Tesselschadelaan
1.
Bereikbaarheid:
- met openbaar vervoer: bus vanaf
station lijn 1.
- per auto: vanaf de A28 (Utrecht
Amersfoort) de afslag Harderwijk
/Lelystad nemen en borden Centrum
volgen; bij verkeerslichten rechtsaf
(Deventerweg), rechtdoor spoor viadukt
over, 2e weg rechts (Vondellaan). Bij
winkelcentrum (rechts) parkeren. Van
10.00 - 17.00. Toegang voor leden
gratis. Niet-leden betalen f 5.

ACORN 'RISC' COMPUTER

De nederlandse jaarlijkse dag is voor
gebruikers van Acorn-BBC, Electron,
Master en Archimedes computers
uitgegroeid tot het grootste evenement
buiten Engeland en voor een van de
grootste Engelse computerbladen
interessant genoeg om -na hun
succesvolle deelname in 1985 en '86
weer in te schrijven voor 1987
Bovendien staat de eerste openbare
demonstratie van de Acorn Archimedes
RISC-computer in Nederland op het
programma.
