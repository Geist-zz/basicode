51, woe 26 nov '86

GRATIS OVERZICHT ONTVANGERS

Wie onderstaande bon op een briefkaart plakt
kan rekenen op een GRATIS overzicht van
ontvangers niet alleen, maar ook een complete
gids wat betreft de hobby van het korte golf
luisteren. Hij ontvangt namelijk de Receiver
Shopping List van Radio Nederland Wereldomroep,
samengesteld door Jonathan Marks in het Engels.
Afgezien van de vele, vele testen van kleine
tot en met grote superieure ontvangers (de door
ons vandaag getest exemplaren zijn er ook bij)
staat er vloedgolf van adressen in van
fabrikanten en luisterclubs, naast een aantal
algemene begrippen over de kortegolf. Een
compleet overzicht, beter dan een consumenten
bond hem zou maken. Daarvoor: het volgende
adres printen, uitknippen en op en briefkaart
opsturen. Vergeet uw eigen adres niet.

--------------------------

 Aan NOS-RADIO, Hobbyscoop
 Aanvraag: Shopping-list
 Postbus   1200
 1200 BE  Hilversum

--------------------------

AUTOMATISERING MODELBAAN

De HCC-groep die zich bezig houdt met het
automatiseren van model spoorbanen heeft een
nieuw boekwerkje laten verschijnen. De
computer gestuurde modelbaan staat erin
beschreven. Uiteraard gaat het met name om
de werking van het systeem en de ontwikkelingen
op hardware gebied. De nieuwe uitgave was voor
het eerst op de HCC-dagen te koop. Wie er meer
van wil weten kan zich richten tot de
secretaris: Taco van Waadenoyen Kernekamp, Van
Wickevoort Crommelinstraat 29, 2024 EL Haarlem
tel: 023-257473.

HANDBOEKEN VAN WEKA

Uitgeverij WEKA brengt een aantal handboeken
op de markt betreffende computers en
electronica. Eigenlijk zijn het geen boeken,
maar fraaie, geheel geplastificeerde
ordners, voorzien van plastic tussenbladen voor
elk hoofdstuk. Het drukwerk ziet er verzorgd
uit, de boeken zijn waar nodig voorzien van erg
fraaie illustraties, schema's en print-layouts
op transparant. Edwin Kune', deskundige met name
op het gebied van de C-64, bespreekt op ons
verzoek vier van die uitgaven. De eerste
twee boek hieronder:

AKTUELE MICROCOMPUTER TECHNIEK

De ondertitel van dit deel luidt: Praktijkboek
voor hobby en beroep, met hard- en firmware
beschrijvingen, flowcharts, software modellen
en waardevolle adressen. De bedoeling is een
naslagwerk te vervaardigen dat op alle gebieden
van hard en software de gebruiker veel
informatie kan bieden. Dit deel is dan ook zeer
uitgebreid van opzet. De volgende hoofdstukken
zijn opgenomen: Begrippen lexicon, Actuele
produkt-informatie, Microprocessors, Perifere
schakelingen, Microprocessor praktijk, Zelfbouw
schakelingen, Reparatie handleiding/analyse,
Computer talen, Programma voorbeelden, Tips
voor de programmeur, Data handboek, Adressen
en lezers informatie, Vakliteratuur

NOG NIET COMPLEET

De delen zijn op dit moment niet compleet,
de bedoeling is met grote regelmaat
uitbreidingen en aanvullingen uit te brengen.
De koper moet wel abonnement hebben op die
aanvullingen. De begrippen lexicon is dan ook
nog leeg, wat jammer is, want dat leek een
belangrijke en onmisbaar onderdeel van het
boek. De actuele produkt informatie heeft als
ondertitel Nieuwe en/of opmerkelijke computers.
Besproken worden verschillende computers,
waaronder de Commodore 128, de Atari 520 ST en
7 andere. Dat actualisering noodzakelijk is en
blijft moge blijken uit het feit dat men bij de
C-128 spreekt over een monitor van Commodore
die al lang uit is.

BOUWBESCHRIJVING

In hoofstuk 7 staat een complete bouw
beschrijving van een simpele computer, inclusief
printen etc. Het is de vraag of dat financieel
nog wel aantrekkelijk is, gezien de prijzen van
de losse componenten, maar interessant is het
wel. In hoofstuk 9, Computertalen, is alleen
een cursus BASIC opgenomen tot nu toe, en wel
een cursus op basis van de C-64. Aardig, maar
dat is niet bepaald nieuw. Het hoofdstuk met
programma's bevat er vijf. Geen van allen
erg schokkend, een spelletje met een
schaakprobleem, twee sorteer routines, een
Disassembler voor de 6502 en een Renumber
routine voor de C-64. Die laatste heeft als
aardigheid de mogelijkheid een deel
van de regels in een basic-programma te
hernummeren. De sorteerprogramma's zijn zowel
in Pascal als in Basic gegeven. De overige
hoofdstukken zijn nog vrijwel leeg. Als
Conclusie geef ik: Dit handboek is wel iets voor
de echte liefhebber, maar zal nog veel verder
uitgebreid moeten worden wil het echt nuttig zijn.
De uitvoering is wel bijzonder fraai. Maar dat
mag ook wel voor f 110. De aanvullingen
kosten f 50,50 per stuk.

HOBBY-ELECTRONICA

De subtitel is: Praktijkboek voor de
electronica hobbyist met schema's en voorbeelden.
De bedoeling is een handboek te maken dat zowel
dienst kan doen als naslagwerk als ook als
studieboek. En dat alles gekoppeld aan de
praktijk. Nu bestrijkt de elektronica een erg
breed terrein: audio, video, computers, meet-
en regeltechniek etc. Het zal niet meevallen
een boek te maken dat voor elk wat wils op deze
terreinen kan bieden. Dat Weka wel een poging
heeft gedaan moge blijken uit de inhoud:
Trefwoordenregister, Principes, Voorbeeld
schakelingen, Reparatie handleiding,
Data handboek, Marktoverzicht, Nieuwe
ontwikkelingen in het vak, Wetten en regels,
Begrippen lexicon, Wat koop ik waar? Produkt
aanbiedingen, Lezerskontakten, Eigen bijdragen.
Ook hier ontbreekt het trefwoordenregister nog,
het zal in een aanvulling verschijnen. In het
derde hoofdstuk, Principes, worden de
elektronische onderdelen en hun eigenschappen
besproken. De opsomming is zeer compleet en de
uitleg helder en overzichtelijk met veel
tekeningen en diagrammen. Wiskundige formules
worden niet uit de weg gegaan. Bij de meeste
componenten wordt een simpele voorbeeld
schakeling gegeven om het te verduidelijken.
Het vierde hoofdstuk bevat voorbeeld
schakelingen en schema's. Weer voorzien van
zeer fraaie op transparant plastic gedrukte
printontwerpen en mooie schema's. Wel heeft
men de schakeling uit het andere boek,
Microcomputer techniek overgenomen. Wie
beide boeken zou kopen heeft dat dus dubbel.
De volgende schakelingen besproken: VHF/UHF
hoogfrequentgenerator met AM en FM modulatie,
een nauwkeurige dbm-meter voor HF-metingen,
een intervalschakelaar, Testapparaat voor
4,5 en 6 cilinder motoren, een auto-alarm
installatie met C-MOS IC's, booster versterker
voor autoradio's, elektronische besturing van
elektro-motorisch aangedreven modellen, een
eenvoudige gestabiliseerde voeding voor 13,5 V
bij 20 A en een kinderkamer bewaking.

REPARATIE HANDLEIDING

In het hoofdstuk Reparatie handleidingen worden
TV en HiFi onder de loupe genomen. Ik weet niet
of iedereen aan de hand van een boek gelijk in
zijn TV gaat zitten graven, maar de uitleg is
zeer compleet en overzichtelijk. Ik zou er toch
niet zo maar aann beginnen denk ik. Erg handig
zijn natuurlijk de overzichten met data van veel
voorkomende halfgeleiders en hun equivalenten.
Maar daar zijn al een boel boeken mee
volgeschreven. Het hoofdstuk over nieuwe
ontwikkelingen is natuurlijk al verouderd als
het gedrukt is, daar is niet aan te ontkomen.
Ik vond de inhoud wat magertjes, maar misschien
zullen de aanvullingen hierin voorzien.
Conclusie hier: het boek of beter deze band,
is zeker handig voor wie wil beginnen in de
hobby-electronica. Het bevat veel nuttige
informatie en is zeer fraai uitgevoerd. Wie al
veel documentatie heeft zal weinig spectaculair
nieuws aantreffen. De prijs is gelijk an de
andere delen: f 110 en f 50,50 per stuk.
(wordt vervolgd zondag)

JAARBOEKJE

Elk jaar weer verschijnt het Jaarboekje
Elektronica bij de Muiderkring. Ook het
boekje voor '87 kost weer f 10.- rond. Het
kalender-gedeelte is te summier om het
jaarboek ook goed als agenda te gebruiken,
maar dat zeggen we al jaren. Verder staan er
nogal wat advertenties in. Als je die beide
delen er aftrekt blijven er circa 100 pagina's
informatie over, met name geent op schema's
en formules. Voorts is er en verklarende
woordenlijst in opgenomen op het gebied van
computers. Misschien een aardig Sint
kadootje? De Muiderkring huist tegenwoordig
in Weesp, als u het niet bij de onderdelen
handel zou kunnen vinden.

REGIONALE ZENDERS

In de provincie Noord-Brabant zijn twee extra
regionale zenders in gebruik genomen. Het gaat
om de zenders Loon op Zand en Roosendaal. De
zender Loon op Zand werkt op een frekwentie
van 98,2 MHz en een vermogen van 2 kWatt. De
zender Roosendaal beschikt over de frekwentie
95,4 MHz en heeft een vermogen van 1 kWatt.
Beide zendtorens zijn uitgerust met een
verticaal gepolariseerde antenne. Via deze
zenders wordt het programma van Radio-1
uitgezonden. In tegenstelling tot de andere
Radio-1 zenders wordt het programma niet
onderbroken door de regionale omroep. U kunt
dus de hele dag het landelijke radio-1
programma in FM (mono) horen. Dezer dagen
wordt ook de zender Hengelo verplaatst
naar Losser. Het vermogen gaat
omhoog en er wordt een antenne met een
richt-effect geplaatst, van Duitsland
af. De frekwentie wordt niet gewijzigd.
Die blijft 89,4 MHz.

STUUR UW CLUBBLAD

Hoe krijg ik regelmatig een vermelding in de
agenda? Vele mensen, die nu op onregelmatige
tijden briefkaarten schrijven, vragen zich dat
af. Een handige methode is om uw clubblad of
verenigings orgaan op te sturen. Zet ons op uw
verzendlijst. Wij lezen elk periodiek en als
er een beetje belangrijke aankondigingen in
staan, nemen we ze over. Een paar clubs
doen het al zo. Scheelt u een briefkaartje of
briefje. Een hele lijst, b.v. tot aan maart
volgend jaar nemen we niet op. In dat geval
moet u na enige tijd, als u ziet dat u uit de
agenda begint te vallen, opnieuw insturen.
In elk geval is de landelijke elektronische
agenda de snelste en meest actuele publicatie.
Voor de secretaris met computer en modem
is het ook mogelijk zijn gegevens
per Fido door te geven. Via het landelijke
net of naar Hilversum 035-45395, Node 202
