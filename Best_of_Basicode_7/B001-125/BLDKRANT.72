72, woe 27 mei '87

SOVJET RUIMTEVAART SPECTACULAIR

De ruimtewandeling van de kosmonauten in Mir,
die begin mei was gepland om een extra
zonnepaneel aan te brengen, is enige tijd
uitgesteld omdat de kosmonauten het nog te
druk hebben met het installeren en in bedrijf
stellen van alle nieuwe apparatuur in het
astrofysisch laboratorium Kvant. Op 8 mei was
Progress 29 geheel uitgeladen en alle
materialen ondergebracht in Mir en Kvant.
Ook werd apparatuur voor de elektrolyse van
water opgestart, zodat extra zuurstof kon worden
geproduceerd aan boord van het grote
ruimtestation.

KOPPELING OPHANDEN

Op 11 mei werd Progress 29, gevuld met afval
materialen, afgekoppeld van Kvant en naar
beneden gedirigeerd, zodat hij grotendeels
verbrandde in de aardse dampkring. Mogelijk
zijn er nog kleinere delen in de Stille Oceaan
terechtgekomen. Op 13 mei werd aangekondigd dat
het volgende ruimtevrachtschip, Progress 30,
al weer klaarstond voor de lancering vanaf
Baykonoer, met weer een paar ton aan extra
materialen, apparatuur, brandstof, voedsel en
post (!) voor Mir/Kvant. De lancering van
Progress 30 was op 17 mei nog niet uitgevoerd.
De kosmonauten Yuri Romanenko en Alexander
Laveikin hielden zich intussen bezig met
allerlei wetenschappelijke aardobservaties.
Zo gingen ze op zoek naar grondstoffen in
Siberie en het Verre Oosten en volgden ze
landbouw-aktiviteiten, zoals het zaaien van
nieuwe gewassen, in de zuidelijke staten van
de USSR.

KRACHTIGE RAKET GELANCEERD

Van 11 tot 13 mei bezocht Gorbatsjov het
ruimtevaartcentrum Baykonoer en het
bijbehorend administratief centrum in Leninsk.
Aanleiding was de naderende eerste
proeflancering van een geheel nieuw type
Russische lanceerraket vanaf Baykonoer. Deze
eerste lancering vond plaats op vrijdag 15 mei
en was een groot sukses.
Deze raket, met de naam Energie, is op dit
moment de allergrootste lanceerraket die
beschikbaar is in de ruimtevaart. De hoogte
van de raket is te vergelijken met die van een
gebouw van 20 verdiepingen en zijn motoren
hebben een totale stuwkracht van 170 miljoen
pk. De Energie is in staat om een vracht van
meer dan 100 ton in een keer in een baan om de
aarde te brengen. De raket wil men gebruiken
voor het lanceren van de nieuwe Russische
Space Shuttle, en van grote, zware ruimte
stations, laboratoria en wetenschappelijke
modules.
Tijdens de eerste proefvlucht van de Energie
werd een kleine testsatelliet in een baan om
de aarde gebracht. Deze satelliet moest
zichzelf met zijn eigen motor naar een andere
baan brengen. Omdat de systemen in de satelliet
echter niet goed funktioneerden mislukte de
vlucht en viel de satelliet al spoedig in de
Stille Oceaan. Omdat echter alle systemen in
de Energie uitstekend hadden gewerkt was men
toch zeer tevreden. Men hoopt de Energie dan
ook spoedig in te kunnen zetten voor
lanceringen van grote objekten.

AMATEUR SATELLIETEN

Afgezien van het spectaculaire Russische
ruimtevaart nieuws verzorgde PA0DLO ook het
nieuws over de amateur satellieten voor ons.
Over de Radio Spoetniks schrijft hij: In de
periode van 10 mei tot 23 juli komt RS5 elke
omloop enige tijd in de schaduw van de aarde.
Voor RS7 is dit het geval in de periode van
6 mei tot 18 juli. In het midden van de periode
loopt de schaduwtijd op tot meer dan een half
uur per omloop. Volgens de toonaangevende
Russische zendamateur UA3CR is RS5 niet
beschikbaar voor algemeen gebruik tot 23 juli
omdat zijn energie-voorzieningssysteem daarvoor
te zwak is. RS7 kan af en toe wel een of twee
omlopen ingeschakeld zijn voor experimenten.
Als blijkt dat de satelliet dan wel enige
belasting kan verdragen is hij tijdens die
omlopen ook beschikbaar voor algemeen gebruik.
Daarbij mag men echter uitsluitend zeer lage
uplinkvermogens toepassen.

NIEUWE SPOETNIKS?

UA3CR meldt voorts dat de nieuwe Radio Spoetnik,
die hopelijk in juni kan worden gelanceerd, meer
mogelijkheden zal bieden dan oorspronkelijk
waren voorzien voor de satelliet die tot voor
kort nog bekend stond als RS10. Men wil nu zelfs
twee versies van enkele van de lineaire relais
stations in dezelfde satelliet onderbrengen. Er
zullen dan dus meerdere uplink- en downlink-
banden van dezelfde modes beschikbaar zijn. Ook
wil men er voor zorgen dat enkele modes
tegelijkertijd ingeschakeld kunnen zijn. Omdat
de downlink banden van een van de mode A relais
stations (2 m naar 10 m) en van een van de mode
K relais stations (15 m naar 10 m) samenvallen,
zullen 'cross-mode' verbindingen mogelijk zijn
zodra deze mode A en mode K tegelijkertijd in
bedrijf zijn. Nadere informatie over alle uplink-
en downlink- frekwenties van de nieuwe Radio
Spoetnik, die na zijn lancering RS9 zal heten,
volgen spoedig. De apparatuur, die ingebouwd
had moeten worden in de oorspronkelijke RS9,
zal niet meer worden gebruikt voor een
toekomstige Radio Spoetnik.

AMSAT-OSCAR 10

Vanaf 15 mei is OSCAR 10 weer beschikbaar voor
algemeen gebruik in mode B. Het energie systeem
in de satelliet is nu weer voldoende op krachten
om het gebruik van mode B in een groot deel van
zijn omlopen mogelijk te maken. In juni mag de
satelliet worden gebruikt tussen de mean anomaly
phasen 30 en 220. Omdat er helemaal geen
gegevens uit OSCAR 10 beschikbaar zijn kan men
niet meer nagaan hoe de stand van de satelliet
in de ruimte is, welke batterij nu ingeschakeld
is en welke antennes in bedrijf zijn. AMSAT
vraagt de gebruikers dan ook om zeer voorzichtig
om te gaan met de satelliet en steeds lage
uplink vermogens te gebruiken. Ook wordt men
gevraagd regelmatig naar het bakensignaal bij
145,810 MHz te luisteren. Zodra er FM-effekten
worden waargenomen op de uitgezonden draaggolf
van dit baken wordt men verzocht onmiddellijk
alle gebruik van mode B te staken, omdat de
batterijspanning dan blijkbaar gezakt is naar
een kritische waarde. Het gebruik van modes,
die een relatief zware belasting voor de
satelliet betekenen, zoals RTTY, SSTV en
FAX zijn voortaan helemaal verboden.

FUJI-OSCAR 12

De eerste versie van de Bulletin Board
programmatuur voor mode JD van OSCAR 12 is
gereed. Nadat de programmatuur in Japan was
getest in het Engineering model van OSCAR 12
heeft men begin mei alles in de boordcomputer
van OSCAR 12 kunnen laden. Deze eerste versie
heeft nog een aantal beperkingen, zodat ook
nog niet alle kommando's beschikbaar zijn. De
Japanse kommando-stations wilden de werking
van de packet radio mailbox in de satelliet
eerst uitgebreid testen in mei voordat men
hem wilde vrijgeven voor algemeen gebruik.
Het is nog niet duidelijk of mode JD nu al
is vrijgegeven. Men is nu van plan mode JD
steeds afwisselend twee uur lang in te
schakelen en dan weer twee uur uit. Als mode
JD in bedrijf is moet hij in de luistermode
staan, met andere woorden hij zendt dan niets
uit totdat hij AX.25 packets, geaddresseerd
aan 8J1JAS, ontvangt.
Om energie te sparen zendt mode JD dus alleen
packets uit als hij in verbinding is met een
station. De uitzendingen van blokken telemetrie
worden sterk beperkt. Mode JD funktioneert nu
niet meer als digipeater, maar uitsluitend als
Bulletin Board systeem. Een definitief
gebruiksschema voor OSCAR 12 wordt vastgesteld
zodra men heeft kunnen nagaan hoe groot de
belasting door mode JD is. Het lijkt er
overigens op dat er in de eerste weken van mei
nog enige praktische problemen waren met mode JD.
De zender van mode JD bleek gedurende vele
omlopen kontinu ingeschakeld te blijven, vaak
ook met een ongemoduleerde draaggolf.

AMATEUR ACTIVITEITEN UIT MIR

De zend-ontvanger, die in de toekomst moet
worden gebruikt door kosmonauten met een
amateur-radio zendmachtiging vanuit het
Russische ruimtestation Mir, is nu gereed.
De apparatuur is gebouwd door een groep
Russische zendamateurs in samenwerking met
een groep studenten van de Universiteit van
Boedapest onder leiding van Bandy, HA5WH. Op
korte termijn zijn er echter nog geen amateur
aktiviteiten vanuit Mir te verwachten, omdat
er nog geen vluchten gepland zijn van
kosmonauten met een amateur zendmachtiging.

AMSAT AWARD

AMSAT North America is bezig met de
ontwikkeling van een Technical Achievement
Award Program, dat als doel heeft de gebruiks
mogelijkheden van alle amateursatellieten uit
te breiden, waarbij tevens de educatieve
uitwerking een grote rol speelt. Zo wil men
o.a. een Technical Achievement Award
beschikbaar stellen voor stations die in staat
blijken nauwkeurig de positie te bepalen van
een onbekend station met behulp van een
amateur satelliet, bijvoorbeeld door middel
van dopplershift metingen, zoals dit ook
gedaan wordt met weersatellieten die search
and rescue faciliteiten (SARSAT / COSPAS)
aan boord hebben.

COMPUTER CLUB ERMELO

De Ermelose Computer Club (ECC) houdt eens per
maand een bijeenkomst waar Public Domain
software geruild wordt en waar ervaringen
uitgewisseld worden. Alle soorten computers zijn
aanwezig: MXS, ATARI, COMMODORE,IBM enz.
Inlichtingen tel: 03417-59114. Bijeenkomsten
op: 27-06, 25-07, 22-08, 26-09, 24-10, 28-11.
De bijeenkomsten worden gehouden in wijkgebouw
De Leemkuul Eksterstraat 134 in Ermelo van 10
tot 16 uur. Aldus Otto Soede uit Ermelo.

GOEDKOOP MODEM

Wolfgang Schulz liet ons via Fido NOS weten
dat hij beschikt over een nieuw modem. Hij
schrijft: until now, I used to log on with
300 baud only. That was expensive. Now I have
a very good modem (Siemens Modem 2400 DX),
which was a special offer at Conrad
Electronics for only DM 95,-! It works very,
very well...as far as local or domestic
mailboxes go.
En dan vertelt hij dat hij op hoge snelheden
nog wel problemen heeft op buitenlandse BBS'n.
Onze vraag: wie zoekt eens uit of dat waar is
dat je een modem van 95 DM kunt kopen met die
snelheden? Conrad Electronics wordt in
Nederland vertegenwoordigd door De Windmolen
in Boekelo.

WEER EEN HONDJE DAT FIDO HEET

Erik de Ruijter schrijft: Met blijdschap
geven wij kennis van... de geboorte van
WEER een Fido -hondje! (Of beter gezegd: een
Fidonet deelnemer, want deze hond zal spoedig
met het Opus-systeem gaan draaien) Hij is
geboren in de zich snel uitbreidende kennel
van de HCC CP/MS gg, en heeft dan ook de
kenmerken van een echte CP/MS-hond:
* toegankelijk voor IEDEREEN, HCC-lid of
niet, voor de berichten
* met o.a. een CP/M en MS-DOS vraagbaak, voor
alle software problemen met je micro
* downloaden van het merendeel van de software
lukt je echter alleen als je onze software
catalogus hebt, c.q. abonnee bent op het blad
SoftwareBus. Daarin staan namelijk de filenamen,
die je op het systeem zelf niet kunt zien.
* die software bestaat uit forse hoeveelheden
CP/M- en MS-DOS materiaal.
Deze hond heet Datashareware. Behoorlijk vol
met (MSDOS) shareware dus, naast CP/M spul.
Gesponsored door de firma Datashare en door
modem leverancier Datad - de hond staat namelijk
in Veenendaal, vestigings plaats van de Fido
modem hofleverancier. Nummer: 08385-29478.
Open 24 uur per dag op alle gebruikelijke
snelheden. Sysop Wim Loerakker is je gastheer.
See you there!
P.S. Dit is de vijfde hond in onze kennel.
Fidokenners weten reeds van ProgrammaTel,
Software Boss en BLIEP. De vierde hond, Soft
Airmail in Enschede, is momenteel alleen nog
bereikbaar voor radio-amateurs via de ether.
Aan de telefoon wordt gewerkt...
