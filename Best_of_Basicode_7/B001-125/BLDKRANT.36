36, don 11 sep 1986

WEER STORING?

Nauwelijks was de Firato losgebarsten of PTT
berichtte ons dat de ontvangst van de middengolf
tijdelijk minder zou zijn. Tot 1 oktober worden
de reserve zenders van Lopik in bedrijf gehouden
in verband met schilderwerk aan de
Flevozenders. De zenders in Lopik hebben maar
een vermogen van 50 kW. Die van Flevo 200 kW
overdag en 400 kW 's avonds en 's nachts.
Voor de mensen die afstemmen op Hulsberg heeft
het geen konskwenties. Hulsberg geeft radio 1
op 1251 kHz door i.p.v. op 747 kHz. Radio 5
zit in het zuiden op 891 kHz i.p.v. op 1008.
Hopelijk krijgen we niet al te veel klachten.
Het gedoe met die Optimod is al erg genoeg
geweest voor heel veel luisteraars. Als we voor
het eerst weer zondag uitzenden (5 oktober
22:40 uur) moet alle leed weer geleden zijn.
Blijf svp geduldig opnemen!

SHARP GEDUMPT

Plotseling zijn er zo'n 5000 Sharp MZ-800
computers gedumpt door de Kwantum hallen. De
computer, die niet zo erg liep, is dus door de
importeur in de steek gelaten, ondanks trotse
verklaringen dat Sharp (evenals NEC) niet zou
meedoen aan de MSX-norm. Of misschien daardoor
juist. HCC en Hobbyscoop worden overspoeld met
vragen over het apparaat. Ooit hebben wij wel
eens een voorlopig vertaalprogramma voor de
MZ-700 uitgezonden (een leesroutine) maar
daar volgden niet zoveel reacties op. De
MZ-800 kan ook de MZ-700 mode nabootsen en
zou dus met Basicode kunnen werken. Wij zoeken
het voor u uit. Overigens houdt de Sharp
vereniging op 13 sept een gebruikersdag in de
Bilt. Daar kunt u lid worden en software
aankopen. Anders is het mogelijk om lid te
worden via het HCC-hoofdkantoor. Nadere
gegevens: zie agenda.

AIRBORNE MEMORIAL AWARD

Eevnals voorgaande jaren zijn de Renkumse
zendamateurs weer met heel veel mensen in de
weer om op woensdag 17 sept iedereen in staat
te stellen het zogenaamde A.M.A. te behalen.
Dit Award is ingesteld ter herinnering aan de
rond Renkum, Oosterbeek en Arnhem gesneuvelde
Aiborne's (parachutisten). Zij worden herdacht
met de bekende wandeling en met dit Award ter
nagedachtenis aan onze bevrijders en de vele
levens die de slag om Arnhem kostte. Info is
aan te vragen (porto bijsluiten svp) bij de
Award Manager AMA, Postbus 60, 6860 AB in
Oosterbeek. Het Award kan door zend- en
luisteramateurs worden behaald. En nu we
toch over zenden- en ontvangen hebben, PA0DLO
bericht ons uit de ruimte:

UoSAT-OSCAR 9

Op 20 augustus heeft het UoSAT-team in Surrey
de gebruiksschema's van OSCAR 9 en OSCAR 11
herzien. OSCAR 9 zendt voortaan afwisselend
telemetrie, bulletins en 'whole orbit data'
(telemetrie die gedurende een gehele omloop
is verzameld in de satelliet). Van 's woensdags
1500 UTC tot donderdags 1500 UTC zendt de
satelliet CCD-beelden uit. In verband met deze
uitzendingen is dan op donderdagen het 70
cm-baken tijdelijk in gebruik in plaats van
het 2 m-baken. Wat de Radio Spoetniks betreft:
Eind augustus is RS5 weer in bedrijf gesteld.
De batterij in deze oude satelliet is echter
zeer zwak. Bij een te zware belasting schakelt
de satelliet zichzelf uit. Hij kan dan pas weer
ingeschakeld worden als hij binnen het bereik
komt van het kommandostation RS3A in Moskou.
RS7 funktioneert nog steeds uitstekend.

AMSAT-OSCAR 10

Eind augustus zijn weer pogingen ondernomen om
nieuwe programmatuur in de boordcomputer van
OSCAR 10 te laden. Dit mislukte echter en men
verloor weer de kontrole over de satelliet.
Het gevolg was dat het mode B relaisstation
kontinu ingeschakeld bleef, terwijl het baken
op 2 meter alleen nog maar een ongemoduleerde
draaggolf uitzond. Men ontving dus ook geen
telemetrie meer, zodat geen informatie
beschikbaar was over de status van de satelliet.
Op 6 september slaagde Ron, W0PN, er gelukkig
in een reset-kommando naar de IHU in OSCAR 10
te zenden. Daardoor werd onder andere het mode
B relais uitgeschakeld. Ook wist W0PN een kort
bericht in het geheugen van de boordcomputer
te laden en kon hij de PSK-uitzendingen van het
baken weer starten. Later in hetzelfde weekend
gingen andere kommando-stations verder met de
werkzaamheden rond de IHU in OSCAR 10. Men wil
proberen het mode B relais in elk geval zoveel
mogelijk uitgeschakeld te houden.

UoSAT-OSCAR 11

Op 20 augustus is er een harde fout ontstaan in
het geheugen van het Digital Communications
Experiment (DCE) in OSCAR 11. De DCE-programmatuur
werd daardoor onbruikbaar. Het optreden van deze
geheugenfout wordt niet beschouwd als een probleem.
OSCAR 11 heeft juist een aantal banken met
verschillende typen geheugen-chips aan boord om
het gedrag van deze geheugens onder invloed van
kosmische straling te testen. Na het optreden
van de fout heeft men dan ook uitgebreide
geheugentests uitgevoerd om de status te
kontroleren. Er kan gemakkelijk voor worden
gezorgd dat de defekte geheugencel niet meer
wordt gebruikt door de programmatuur. Zodra
nieuwe DCE-programmatuur is geladen wil men
het DCE binnenkort weer in gebruik nemen.

FUJI-OSCAR 12

JAMSAT heeft de boordcomputer in OSCAR 12
opgestart en is nu bezig met het laden van
alle programmatuur die nodig is voor het
besturen en kontroleren van alle funkties
in de satelliet. Het grootste deel van de
programmatuur is nodig voor het besturen van
het digitale mode JD relaisstation. Enkele
JAMSAT-stations schijnen inmiddels al eerste
proeven te hebben genomen met het mode JD
relais. Dit relais zal echter pas worden
vrijgegeven voor algemeen gebruik als het
helemaal foutloos werkt. Dit kan nog wel
tot midden oktober duren. Geinteresseerden
kunnen intussen vast hun AX.25-apparatuur en
hun PSK-zend- en ontvangst-apparatuur in orde
maken. In verband met het laden van
programmatuur in de boordcomputer en het testen
van apparatuur in de satelliet kan het mode JA
relaisstation van tijd tot tijd uitgeschakeld
zijn. Gebruikers van mode JA moeten erop rekenen
dat er verwarring kan ontstaan met gebruikers van
het mode A relais van RS7. De uplink-banden van
OSCAR 12 en RS7 in de 2 m-band vallen namelijk
samen.

TEGELIJK HOORBAAR

Bij gelijktijdige passages van deze twee
satellieten kunnen stations tegelijkertijd
hoorbaar zijn via beide satellieten. Bij gebruik
van SSB is er vrij gemakkelijk onderscheid te
maken: de gebruikers van OSCAR 12 zenden LSB in
de uplink, terwijl de RS7 gebruikers USB zenden
in de uplink. Na de lancering van JAS 1 is er
in Japan enige diskussie ontstaan over de
definitieve naam van deze nieuwe satelliet.
JAMSAT vond dat de naam J-OSCAR 12 moest worden
en de JARL vond dat het FUJI moest zijn. Nu is
besloten tot een kompromis: de definitieve naam
is FUJI-OSCAR 12. De officiele ruimtevaart
instanties zijn het inmiddels ook eens over de
identifikatie van alle objekten die bij de
H1-lancering in een baan om de aarde terecht
zijn gekomen. Nu is definitief vastgesteld dat
OSCAR 12 als identifikatie krijgt: 1986-061B.
Zijn NORAD-katalogusnummer is 16909. De
spiegeltjes satelliet EGS, die nu officieel de
Japanse naam AJISAI heeft gekregen, heeft als
identifikatie 1986-061A, en zijn NORAD-nummer
is 16908. AJISAI volgt OSCAR 12 inmiddels op
zo'n 1 minuut afstand.

SALYUT 7

Rond 24 augustus is het oude Russische
ruimtestation SALYUT 7, samen met de eraan
gekoppelde KOSMOS 1686, naar een veel hogere
baan gemanoeuvreerd. Het station bevindt zich
nu op een hoogte van bijna 480 km, net iets
lager dan OSCAR 9. Nog nooit in de geschiedenis
van de ruimtevaart is een ruimtestation op zo'n
grote hoogte gebracht. Vermoedelijk heeft men
dit gedaan om de levensduur van het station te
verlengen zonder steeds nieuwe brandstof naar
boven te moeten brengen, waarmee de baan kan
worden verhoogd. Men schijnt SALYUT 7 voorlopig
te willen gebruiken als magazijn in de ruimte
en als 'overslag-haven'.

HOBBYSCOOP BINNENKORT

-Test Icom-R 7000 ontvanger (tot 2 GHz)
-Test Toshiba T-1100 draagbare computer
-Dumping praktijken met computers
-Test zere goedkope, goede printer
-Test zeer goedkope MS-computer
-Nieuw boek over luchtvaart
-Prijzen beschikbaar voor wedstrijd
-Nieuwe elektronica publicatie
-Verhaal over netwerken en Token-ring
-Grafische mogelijkheden en video
-Nieuwe MSX-computer en muis
-Muis bij de Spectrum, werkt dat?
-Nieuws van de HCC-dagen
