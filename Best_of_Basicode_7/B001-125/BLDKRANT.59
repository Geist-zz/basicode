59, zon 11 jan '87

SPECTRUM BOEKEN

Lucie Blom, die laatst ook de test van enkele
computers verzorgde in de computer bijlage van
Hobbyscoop, las ook enkele boeken voor ons. Het
gaat om 'Praktijkprogramma's voor de Spectrum,
deel 1' door Wessel Akkermans. Uitgever is Stark
Texel en het boek telt 126 pag, kost f 18,95.
Een extra software cassette:f 24,95.

Programma's, programmeertips en een duidelijke
uitleg over dat alles zult u in dit boek tegen
komen. Het begint met het omzetten van getallen
(hex-dec, dec-bin, grondtal-grondtal enz),
priemgetallen, ontbinden in factoren, zoeken en
sorteerroutines. Vervolgens wordt uitgelegd
hoe gegevens via het toetsenbord d.m.v. INKEY$
kunnen worden ingevoerd. Ook het vergroten van
karakters, het maken van een stopwatch en een
digitale klok komen aan bod. Een programma om
te leren typen en een grappig anagram-spel.
Als u een microdrive bezit, dan staat er een
handig programma in om een inhoudsopgave van
de microdrive cartridges te maken. De
conclusie: een boek vol met handige
programma's.

PRAKTIJK SPECTRUM 2

Deel 2, van dezelfde auteur, is even duur.
Ook hier is een cassette bij te koop. In
dit tweede deel van deze serie een aantal
programma's die naar Stark werden ingezonden.
Het zijn vooral praktische programma's en naar
eigen inzicht te veranderen. Uit de inhoud
o.a.het volgende: afdrukken van Basic
listings, gebruikskosten van de auto,
inventariseer programma voor cassettes, vier
op een rij, en een aantal korte routines.
Een uitgebreid statistisch programma maakt
het mogelijk om histogrammen en cirkel
diagrammen te maken. Met een utility
programma kan men de inhoud van de microdrive
cartridge opgevragen, programma's die gewist
en geformateerd moeten worden of automatisch
gesaved. Conclusie: ook dit tweede deel is
de moeite waard.

UoSAT-OSCAR 9

Rond de jaarwisseling 'telegraafeerde' onze
kunstmaan deskundige PA0DLO het laatste nieuws
door: na de feestdagen is het kommandostation
in de University of Surrey weer helemaal
operationeel en worden de normale aktiviteiten
met OSCAR 9 en OSCAR 11 weer hervat. Het 21 MHz
baken van OSCAR 9 is nu kontinu in bedrijf,
terwijl het 2,4 GHz-baken uitgeschakeld is.

RADIO SPOETNIKS

Zodra RS5 en RS7 in de tweede week van januari
elke omloop in de schaduw van de aarde komen
zal hun gebruiks schema weer moeten worden
beperkt. Vermoedelijk zal dan weer een schema
worden toegepast zoals in november. Niet alleen
de batterij van RS5, maar ook die van RS7 blijkt
inmiddels vrijwel geheel versleten te zijn.
Beide satellieten kunnen beslist geen grote
belasting verdragen. Er zijn nog geen nieuwe
gegevens beschikbaar over de op handen zijnde
lancering van de nieuwe RS9 en/of RS10. De
RS-groep in Moskou vermoedt nog steeds dat een
lancering zou kunnen plaatsvinden in een van
de eerste maanden van 1987.

AMSAT-OSCAR 10

Rond 21 december hebben de kommandostations
weer problemen gekregen met het onder kontrole
houden van de boordcomputer van OSCAR 10. Het
mode B relaisstation schakelde vanzelf naar
de stand met hoog uitgangsvermogen. De kommando
stations zijn er sindsdien niet in geslaagd het
relais terug te schakelen naar de laag vermogen
stand. Omdat het relais nu kontinu in bedrijf
is met groot uitgangs vermogen en de satelliet
gedurende een deel van zijn omlopen in de
schaduw van de aarde komt, wordt de belasting
voor het energie systeem te hoog en zakt de
batterij spanning naar gevaarlijk lage waarden.
AMSAT verzoekt alle gebruikers dan ook dringend
uitsluitend zeer lage uplink vermogens toe te
passen en de satelliet helemaal niet te gebruiken
tussen de mean anomaly phasen 200 en 020, dus
in de gehele periode rond het perigeum. Mede
door de hoge belasting hebben de kommando
stations kort na Kerstmis de kontrole over OSCAR
10 geheel verloren. De kommando ontvanger in
de satelliet lijkt helemaal niet meer te
werken. Het mode B relais gedraagt zich nogal
vreemd en het General Beacon zendt alleen nog
een ongemoduleerde draaggolf uit. Men denkt
dat weer een totale reset noodzakelijk zal
zijn om uit de nieuwe probleem situatie te
komen maar men vreest dat de satelliet zelfs
niet meer zal reageren op zo'n reset-kommando.
In AMSAT-kringen wordt men steeds
pessimistischer over de toekomst van OSCAR 10
maar een klein team van kommandostations is
nog steeds bereid te proberen de satelliet zo
goed mogelijk te laten funktioneren.

STAPELS PROBLEMEN

Ondanks alle technische problemen met de
satelliet komt het baanvlak nu wel weer steeds
gunstiger te liggen voor de gebruikers op het
noordelijk halfrond. Op 28 januari 1987 passeert
het apogeum van de baan van OSCAR 10 namelijk
de evenaar van zuid naar noord. In 1987 komt
het apogeum dan steeds verder naar het noorden,
tot ongeveer 26 graden noorderbreedte. Over
enkele maanden komt het dan ook bijna niet
meer voor dat de satelliet voor Nederland onder
de horizon zit op het moment dat hij zijn
apogeum bereikt. De perioden waarin de
satelliet per omloop binnen bereik is, nemen
steeds verder toe. Laten we hopen dat hij in
dit nieuwe jaar niet alleen langdurig binnen
ons bereik is maar dat hij dan ook goed
bruikbaar zal zijn gedurende lange perioden.

UoSAT-OSCAR 11

De tests van de CCD-videokamera worden
spoedig voortgezet nu er in het kommando
station in Surrey nieuwe grafische
programmatuur beschikbaar is. De Digitalker
spraaksynthesizer is nu regelmatig in bedrijf
en werkt prima. Begin december gaf de
verzamelde telemetrie van OSCAR 11 tijdens
een bepaalde omloop zeer merkwaardige
resultaten. Uit de gegevens van de zonne
panelen en de magnetometers bleek dat de
rotatie van de satelliet in zeer korte tijd
tot stilstand was gekomen, zonder dat de
magnetorquers waren geaktiveerd. Men
onderzoekt nog wat de oorzaak kan zijn geweest
van dit verschijnsel. Men vermoedt dat het
kan zijn veroorzaakt door de magnetische
effekten van een tijdelijk zeer grote
laadstroom voor de batterij, direkt nadat de
satelliet uit de aardschaduw was gekomen.

FUJI-OSCAR 12

Kommando stations zijn bezig met het testen
van de programmatuur in OSCAR 12 voor packet
radio verkeer met mode JD. Men kent al een
duidelijke fout in de programmatuur maar de
experimenten worden nog voortgezet. Het zal
nog wel enkele weken duren voordat de
satelliet geheel operationeel is in mode JD.
Tussen 20 december en 7 januari bevindt OSCAR
12 zich kontinu in het zonlicht.

AMSAT-PHASE III-C

De nieuwe amateur satelliet Phase III-C is
inmiddels geheel voltooid en werkt uitstekend.
Hij moet nog wel verscheidene tests ondergaan
maar men verwacht geen grote problemen. Volgens
de laatste geruchten zou de lancering van
Phase III-C met de eerste ARIANE 4 raket van
ESA verder uitgesteld kunnen worden, misschien
zelfs wel tot midden 1988. De eerstvolgende
lancering van een ARIANE, vlucht V19, zou echter
al in maart of april 1987 verwacht mogen worden.
Als deze lancering een volledig sukses wordt
zou men verwachten dat vlucht V21, met onder
andere Phase III-C aan boord, niet lang meer op
zich hoeft te laten wachten.

BOEKEN OVER C-64

Bij Kluwer Technische Boeken verschenen onlangs
twee boeken (A4) over de Commodore-64. 'Leren
programmeren Commodore 64', Boek 1&2. Ze zijn
uitgevoerd in full-color en kosten elk f 27,50.
In deel 1 worden de allereerste Basic opdrachten
uitgelegd en met voorbeeld-programma's toegelicht.
De tweemaal 64 pagina's worden echter voor ruwweg
1/3 tot 1/2 opgeslokt door schermbeelden.
Hierdoor blijft er weinig ruimte over voor de
tekst. Deze is dan -in boek 1- hier en daar te
summier. Verder ontstaat door de indeling van
een onderwerp per twee pagina's geen goed
doorlopend beeld. Voorbeeld programma's zijn
-in boek 1- zodanig van ballast voorzien, om ze
gebruikers vriendelijker en meer ogender te
maken, dat daardoor het doorgronden van die
programma's (daar zijn ze immers voor) er niet
simpeler op wordt. Wel handig zijn de goed
verzorgde tabelletjes die -waar nodig- zaken
verhelderen.

TWEEDE BOEK VERRASSEND

Boek twee is verrassend genoeg heel anders
van niveau dan het eerste. Het behandelt het
definieren van functie's, de logische
vergelijkingen en geeft enkele uitstekende
routines ter ondersteuning van de high
resolution mogelijkheden, die samen met het
geluid, niet standaard in de Basic van de C-64
zijn opgenomen. Ook wordt de beginnende
programmeur geleerd karakters zelf te
definieren, sprites (zelfs meerkleurensprites)
te maken en de vorm van het geluid en de
diverse filter-technieken te beheersen.
Stringbehandeling en array's worden net niet
vergeten. Men besluit met informatie hoe je
een spel moet ontwerpen. Tenslotte mag
informatie over fout-opsporing niet ontbreken.
Conclusie: op zich twee goede boeken, maar
buiten de schaarse informatie die in de tekst
van het boek staat, moet men bijna alles uit
de listings halen. Vooral voorbeelden en hoe
iets in de praktijk wordt gebruikt, wat de
syntax is en hoe een en ander werkt. Basic
voor doorbijters kortom. Aldus Thijs (T) C-64.
