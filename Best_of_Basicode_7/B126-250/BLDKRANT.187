187, maa 28 nov '88

EDUCATIEVE SOFTWARE

Enige tijd geleden hield Ben Ros, voorzitter
van de HCC Onderwijs Gebruikers Groep, een
lezing over het maken van educatieve software.
Aangezien veel Hobbyscoop luisteraars,
waaronder docenten op basisscholen, educatieve
programma's in Basicode schrijven, zal deze
lezing voor hen interessant zijn, want zij
bevatte vele belangrijke aanwijzingen.
Hier volgt een kleine samenvatting ervan.

Educatieve software is programmatuur die
specifiek geschreven is voor het onderwijs,
en die is bedoeld ter ondersteuning van de
lessen. Men hanteert vaak de Engelse
termen 'courseware' en C.A.L. (computer
assisted learning), ook wel C.A.I. (computer
assisted instruction) genoemd. Het
Nederlandse equivalent hiervan is C.O.O.
(computer ondersteund onderwijs).

PLAN MAKEN

Een educatief programma schrijven is niet
makkelijk, en in zekere zin zelfs gevaarlijk:
je kunt bv. veel verknallen met een programma
bedoeld voor de basisschool.

Daarom is het belangrijk om het schrijven
van een dergelijk programma goed voor te
bereiden, want het komt overeen met het
voorbereiden van een les! In beide gevallen
is het nodig om eerst een plan te maken.
Hierbij zijn twee aspecten belangrijk: het
onderwerp en de doelgroep.

1) ONDERWERP

Hier volgen enige adviezen:
- neem iets waar je verstand van hebt
- neem iets wat zinvol is
- neem een ONDERDEEL binnen een vak, liefst
zo klein mogelijk

2) DOELGROEP

Stel jezelf hierbij de volgende vragen:
- voor wie is het programma bedoeld?
- welke leeftijd of 'groep'? (basisschool)
- welk schooltype?
- op welk niveau?

MODEL VAN GELDER

Bij het schrijven van een educatief programma
kan hetzelfde model worden gehanteerd als bij
het voorbereiden van een les. In de onderwijs
wereld wordt vaak het 'model van Gelder'
gebruikt. Dit ziet er globaal als volgt uit:

A. DOELSTELLING
Wat zijn de beoogde eindtermen, m.a.w. wat
moet een leerling, na afloop, weten?

B. BEGINSITUATIE
Wat wordt een leerling al geacht te weten
voordat hij/zij begint met het programma?

C. LEERPROCES
Geef een omschrijving van de leerINHOUD.
Dit is in feite de kern van het programma.
De programmeur kan bij de presentatie van
de inhoud een keus doen uit verschillende
didactische werkvormen. We komen hier later
nog op terug.

D. EVALUATIE
Hoe is de lesstof overgekomen? Om dit na te
gaan, is controle nodig. Deze kan zowel
TIJDENS als NA het programma plaatsvinden.

FEEDBACK

Belangrijk in elke onderwijs situatie is
het geven van FEEDBACK: hoe reageer je op het
leergedrag van de leerling, bv. hoe beloon je
zijn/haar goede antwoorden? Dit kan grofweg
op drie verschillende manieren gebeuren:
PASSIEF: bv. door te vragen 'hoe heet je?' of
door antwoorden als 'goed zo!' en 'kan beter'.
ACTIEF: bv. als een som goed is gemaakt, mag
de leerling een spelletje spelen.
INTERACTIEF: bv. na een aantal goed gemaakte
sommen mag de leerling naar een hoger niveau.

WERKVORMEN

Zoals reeds gezegd, kan de docent c.q.
programmeur de leerinhoud van het programma
op diverse manieren aan de leerling aanbieden.
Daarbij kan hij/zij onder andere kiezen uit de
volgende 'didactische werkvormen':

* DRILL AND PRACTICE:
oefenen van reeds opgedane kennis.

* GEPROGRAMMEERDE INSTRUCTIE:
gericht op het overbrengen van nieuwe kennis
en inzicht. Voorbeeld: het aanbieden van
leerstof in de vorm van vraag/antwoord.

* ONDERZOEKEN (INQUIRY):
de leerlingen communiceren met een grote
gegevens verzameling (databank), maar de
leerling moet ZELF zoeken, ZELF vragen
stellen aan het systeem.

* SIMULATIES:
doel hiervan is het verschaffen van inzicht
in processen uit de werkelijkheid.

* SPEL:
bevat meestal een element van competitie.
Ook bv. 'adventure games' vallen hieronder.
Doel: op de juiste wijze vragen stellen.

TRUUKS EN TIPS

Tot slot een aantal handige tips en andere
zaken waar je op moet letten.
- De inhoud moet passen bij de doelgroep.
- Geef goede feedback.
- Maak software zo, dat het interessant is
voor de leerling.
- Het programma moet zelfstandig door de
leerling te gebruiken zijn.
- Geef duidelijke aanwijzingen voor zowel
leraar als leerling.
- Zorg voor een goede dosering van de
leerstof. Geef niet teveel informatie ineens
per scherm.
- Maak het programma 'leerling-proof'.
- Zorg ervoor dat de leerling het programma
niet voortijdig kan stoppen.
- Hanteer een consequent gebruik van de
toetsen voor een bepaald doel.
- Het programma moet makkelijk te starten
zijn voor de leerling.
- Kan een leerling informatie terugroepen?
(bv. van onderdeel 4 naar onderdeel 1).
- Zijn de teksten duidelijk?
- Gebruik het beeldscherm effectief.
- Zet vragen en teksten steeds op dezelfde
plaats op het scherm.
- GEEN TAALFOUTEN in het programma!
- Is er voldoende tijd om een vraag te
beantwoorden?
- Geproduceerde geluidjes mogen niet
hinderlijk zijn voor de mede klasgenoten.
- Geef RESULTATEN na afloop.
- Zorg voor een duidelijke handleiding bij
of in het programma. Geef indien mogelijk
een didactische verantwoording. Geef een
schatting vwb de duur v/d programma sessie.
- Probeer het programma eerst uit! Laat het
bv. 'proefdraaien' door je eigen kinderen.

DANKWOORD

Graag willen wij dhr. Ben Ros bedanken voor
het verlenen van toestemming om een
samenvatting van zijn lezing in de beeldkrant
af te drukken. We hopen dat veel Basicode
programmeurs er hun voordeel mee zullen doen.

PHILIPS VERVANGT PC NETSNOEREN

Door Philips is geconstateerd dat bij de
fabricage van de losse netsnoeren bij alle
personal computers uit de NMS-9100, P-3100 en
P-3200 serie en de P5040 tekstverwerker een
fout kan zijn gemaakt, waardoor deze netsnoeren
niet voldoen aan de door Philips als normaal
beschouwde veiligheids eisen.

Om alle risico's uit te sluiten heeft Philips
besloten deze snoeren te vervangen. Daarom
verzoekt Philips gebruikers van een personal
computer uit een van de betreffende series de
losse netsnoeren om te ruilen bij een van de
service centra van Philips of de losse snoeren
kosteloos op te sturen, waarna een nieuw
exemplaar zal worden toegestuurd.

PC-MEERJARENPLAN USSR

De produktie van personal computers in de
Sovjet-Unie zal in het komende jaar stijgen met
250 procent. De cijfers voor telecommunicatie
zijn een stuk somberder: de gestelde doelen
uit het vorige vijfjarenplan worden nauwelijks
gehaald.

De assemblage en produktie van gespecialiseerde
PC's en het ontwerpen van programmatuur zal
worden verzorgd door een tiental joint ventures
met Westerse computer bedrijven. Deze nemen ook
het technisch onderhoud van deze apparaten voor
hun rekening.
Dat beeld voor het jaar 1989 schetst Joeri
Masljoekov, voorzitter van het Staatsplanbureau
Gosplan, kandidaat-lid van het Politbureau en
gewezen voorzitter van de machtige Militair
Industriele Commissie. Volgens de cijfers van
Masljoekov zijn op het ogenblik omstreeks
tweehonderd cooperaties bezig met het ontwerpen
en produceren van software voor allerlei
toepassingen. Tevens neemt de technische
computerservice op contractbasis een hoge
vlucht in de sovjet-economie. In de
werktuigbouw bijvoorbeeld zal binnen twee jaar
meer dan 60 procent van de computer
dienstverlening op deze basis plaatsvinden.
'Wij naderen nu praktisch het stadium,'
schrijft Masljoekov, 'dat in de Sovjet-Unie
personal computers en de computer techniek
in het algemeen op grote schaal worden
geproduceerd en op alle terreinen ook hun
toepassing vinden.'

RUSSISCHE TELECOMMUNICATIE SOMBERDER

Volgens de cijfers van Gosplan ziet het er een
stuk somberder uit voor de communicatie sector.
Hier reiken de gestelde doelen niet verder dan
uitbreiding van het aantal telefoon
aansluitingen in de Sovjet-Unie en televisie
met meer kanalen. Eind 1989 moeten 27 van 100
huishoudens telefoon hebben; een bescheiden
verhoging tegenover de 25,5 die het huidige
vijfjaren-plan als doel had gesteld. Rond
dezelfde tijd moet 90 procent van de bevolking
twee televisiekanalen kunnen ontvangen.

De streefcijfers die Masljoekov noemde met
betrekking tot de telefoon moeten worden gezien
tegen de achtergrond van de gegevens van het
Staatscomit voor de Statistiek. Dit meldde
onlangs voor de huidige situatie dat per 1
oktober 1988 29,8 miljoen telefoon toestellen
zijn aangesloten (op een bevolking van bijna
200 miljoen). De dienstverlening van de Sovjet
PTT wordt bovendien steeds slechter. Volgens
de uitkomst van een onderzoek was slechts 39
procent van de postkantoren in de steden en 26
procent van die in de dorpen open voor 9 uur 's
ochtends, en was 57 procent van de onderzochte
kantoren voor 6 uur 's avonds al weer dicht -
meest ook weer in de dorpen. Ook de
dienstverlening op zaterdag en zondag was
minimaal. (Uit: Telecom Daily)

MISBRUIK OPTIMOD

Onlangs werd in het tijdschrift RB Elektronica
Magazine de volgende ingezonden brief
afgedrukt:

Geachte mevrouw/mijnheer,
Wat mij opvalt als ik naar FM radio 3 luister
is, dat het HiFi geluid wordt aangetast door
het gebruik van een Optimod. Het geluid is dan
-althans zo ervaar ik het- vervormd. Er treedt
bij langdurig luisteren zogenaamde 'luister
moeheid' op. Maar is de luisteraar wel gebaat
bij dit 'opgeblazen' geluid?
Ik heb geschreven naar het NOB (Nederlands
Omroep produktie Bedrijf), AVRO, TROS, Veronica
en NCRV. Alleen van de eerst genoemde en laatst
genoemde heb ik antwoord gekregen. Zij schreven
dat het gebruik van de Optimod wordt
overgelaten aan de programma makers. Zij kunnen
ervoor kiezen of zij al dan niet gebruik maken
van dit 'technisch vernuft'. Er is echter geen
onderzoek gedaan bij de belangrijkste partij:
de luisteraar. Misschien kunt u wel iets
bereiken?

Op deze brief van Leo Hermus uit Sleeuwijk werd
door de RB redactie als volgt geantwoord:
Wij hebben reeds meerdere klachten ontvangen
over de gebrekkige geluids kwaliteit van radio
3 uitzendingen. Navraag bij Hans G. Janssen,
programma maker bij de NOS, leverde de volgende
reactie op: ''Niet alleen de Optimod, maar ook
het gebruik van andere apparatuur, in het
bijzonder zogenaamde 'limiters', zorgen er voor
dat het geluid op de radio verandert van
klankkleur. Veel producers en presentatoren,
deejee's zo u wilt, vinden dat hun stemgeluid
voller en daarmee aangenamer klinkt met deze
goochel apparatuur. Persoonlijk ben ik er
evenmin een voorstander van, maar ja...
Nu komt het inderdaad voor dat niet alleen
bij het gesproken woord maar ook tijdens
uitzendingen deze apparatuur wordt gebruikt.
Vele HiFi liefhebbers zijn daar niet erg
content mee. Maar wat deze zaak betreft zijn
we volledig overgelaten aan de smaak van de
producer. De apparatuur is aanwezig en kan in
sommige gevallen zeker z'n nut hebben, maar
zoals het apparatuur betaamt: zij kan gebruikt
en misbruikt worden. Een oplossing voor dit
probleem kan ik niet aandragen. Misschien is
veel klagen een mogelijkheid, of wellicht is
dit een onderwerp om eens in een uitzending
van NOS Hobbyscoop te behandelen, en voorwaar:
daarbij zal de Optimod echt niet gebruikt
worden...''
