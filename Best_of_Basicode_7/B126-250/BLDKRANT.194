194, woe 21 dec '88

FUJI-OSCAR 12

Het kommando-team van OSCAR 12 meldt dat deze
Japanse amateur satelliet duidelijke ouderdoms
verschijnselen begint te vertonen. Onlangs zijn
er verscheidene kommando problemen geweest.
Het toch al krap bemeten energievoorzienings
systeem in de satelliet blijkt nu nog veel
minder energie te leveren dan verwacht mocht
worden. Het gebruik van de relais stations in
OSCAR 12 moet daarom steeds verder worden
beperkt. Mode JA is nu nog wel regelmatig in
bedrijf maar mode JD, die veel meer energie
vereist, kan nog maar sporadisch in bedrijf
worden genomen. Mode JD zal ingeschakeld zijn
op 31 december en 14 januari.

AMSAT-OSCAR 13

Het huidige seizoen is vrij ongunstig voor
OSCAR 13. Omdat deze satelliet tijdens elke
omloop vrij langdurig in de schaduw van de
aarde verblijft, wordt de batterij in de
satelliet niet voldoende opgeladen. Het mode
L relais station en vooral ook het mode S
relais station vormen nu tijdelijk een te zware
belasting voor het energievoorzienings systeem
in OSCAR 13. Onlangs bleek het mode B relais
met een frekwentie van ongeveer 5 Hz in en uit
te schakelen zodra mode S in bedrijf was.
Daarom is nu tijdelijk tot eind december een
afwijkend gebruiksschema van toepassing voor
OSCAR 13: mode B van mean anomaly phase 3 tot
175 en van phase 200 tot 241, mode JL van phase
175 tot 200, alle relais stations uitgeschakeld
van phase 241 tot 3. Mode S kan waarschijnlijk
eind december weer in gebruik worden genomen.

MICROSATS EN PROJECT DOVE

De bouw van de vier MicroSats in de USA vordert
goed. De lancering van deze vier nieuwe amateur
satellieten met een ARIANE, waarschijnlijk
samen met UoSAT-D en UoSAT-E, zal volgens de
ESA plaatsvinden na 1 juli 1989 maar wel voor
het eind van dat jaar.

Project DOVE (Digital Orbiting Voice Encoder)
van BRAMSAT is een van de vier MicroSats. Deze
satelliet bevat een spraak synthesizer die
naast telemetrie vooral vredesberichten moet
gaan uitzenden over de hele aarde in
verscheidene talen. Het moet een edukatieve
satelliet worden die vooral op scholen kan
worden gevolgd ter ondersteuning van allerlei
lessen. AMSAT-NA en BRAMSAT willen met name
kinderen betrekken bij het opstellen van de
vredesberichten die door DOVE moeten worden
uitgezonden. Daartoe is een speciaal info-
bulletin voor scholen gemaakt over het projekt
DOVE. Geinteresseerden kunnen dit bulletin en
een Teacher's Guide aanvragen bij AMSAT-NA
Science Education Advisor Rich Ensign, N8IWJ,
421 N. Military Dr., Dearborn, MI 48124, USA.

HAMSAT wenst iedereen prettige Kerstdagen en
een gelukkig Nieuwjaar. (Aldus Nico, PA0DLO)

LANDING SOYUZ-TM6 UITGESTELD

Dit werd medegedeeld ong. 7 minuten nadat de
motor moest worden gestart voor de afrem
manoeuvre. Deze start had om 0600UT moeten
plaatsvinden. De reden voor het uitstel was
dat er onzekerheid bestond over het goed
functioneren van een der technische systemen
in de Soyuz-TM6.

Titov, Manarov en Jean-Loup Chretien namen
afscheid van hun MIR-collega's en sloten het
luik om 0030UT. Om 0332UT werd de S-TM6 van
MIR losgekoppeld. Niet gemeld werd tot dusver
het separeren van het Huishoud Compartiment
(B.O. of O.O.), mogelijk om ong. 0412UT. Het
programma voor de afdaling werd gestart om
0458UT. De landing was oorspronkelijk gepland
voor ong. 0650-0700UT op 100 km afstand van
Arkalyk.

SOYUZ-TM6 VEILIG GELAND OM 0957UTC

Na uitstel van enkele uren (op 17e omloop in
plaats van 15e omloop) vond vanmorgen alsnog
een voorspoedige landing van de S-TM6 plaats
bij Dzjeskazgan. Laatste overkomst was rond
0930UTC toen Titov meldde, dat de
gecontroleerde afdaling was begonnen, en het
commando voor de separatie van het motorblok
was gegeven. Nadere analyse volgt later.
Chris van den Berg, NL-9165/A-UK3202.

AFRIKAANS NETWERK VIA INTELSAT

Gebruik makend van het programma van Intelsat's
Planned Domestic Service (PDS) hebben zowel
Nigeria als Gabon transponders gekocht op een
Intelsat satelliet. De beide landen hopen
hiermee de ontwikkeling op het gebied van
telecommunicatie te kunnen versterken.

Sinds 1975 worden er al door verschillende
Afrikaansen landen lease contracten afgesloten
voor kanalen bij Intelsat. Ondanks deze lease
contracten is Gabon wel het eerste Afrikaanse
land dat over is gegaan tot aankoop van een
eigen transponder op de Intelsat V(F-2)
satelliet. Twee maanden nadat Gabon deze
transponder had gekocht, volgde ook Nigeria.
Dit land kocht eveneens een 72 MHz hemispheric
beam transponder op dezelfde satelliet. Gabon
verhoogde intussen de capaciteit met 36 MHz
door samen met Noorwegen een transponder aan
te schaffen.

EQUASAT

Gabon heeft inmiddels besloten een binnenlands
netwerk aan te leggen via EQUASAT.
Deze satelliet was eigenlijk bedoeld voor
geografische waarnemingen.
De topografie van Gabon is nogal onregelmatig
en zware regenval heeft geleid tot
ondoordringbare groei van planten en moerassen
in het centrum van het land. Ondanks alles
heeft Gabon toch kans gezien om 80% van de
steden op het netwerk aan te sluiten.
Wel wordt het werk moeilijk gemaakt door de
klimatologische condities waaronder gewerkt
moet worden.
Door een satelliet netwerk aan te leggen
wordt het allemaal een stuk gemakkelijker.
Het aanleggen van zo'n netwerk geeft minder
problemen dan het aanleggen van een aards
netwerk. Een ander voordeel van een satelliet
netwerk is dat nieuwe nodes veel sneller
kunnen worden aangebracht. Bovendien was
Intelsat in staat om goedkope ruimte segment
capaciteit aan te bieden vanwege hun PDS
programma.

HUIDIG NETWERK VAN GABON

Het oorspronkelijke netwerk is sinds eind 1987
operationeel. In deze fase waren alle negen
hoofdsteden aangesloten op twee televisie
kanalen en de daarbij behorende geluids kanalen
alsook op het telefoonnet. Tegenwoordig bestaat
het netwerk uit negen aardstations, waarvan
acht een schotel hebben van 11 meter doorsnee.
Het hoofdstation heeft een schotel met een
diameter van 15 meter. Een zeven meter doorsnee
schotel is verbonden aan het hoofdstation om in
geval van overbelasting dienst te doen.

TOEKOMSTIG NETWERK VAN GABON

In 1995 zal het totale Gabonese netwerk uit 36
grondstations bestaan. Negen hiervan zijn
ingericht als ontvang- en zendstation voor
doorgifte van telefonie en televisie verkeer.
Twee stations hebben zowel televisie als
telefoon verkeer en 25 stations worden
ingericht voor TVRO.
Deze grondstations zullen worden gebruikt voor
twee FM radio kanalen, twee 17,5 MHz televisie
kanalen en ongeveer 370 telefoon kanalen.
Dankzij het PDS programma, de satelliet
technologie en het Equasat netwerk, is Gabon
in staat om een volledig telecommunicatie
netwerk aan de gehele bevolking aan te bieden.

KEURING AUTOTELEFOONS

Alleen autotelefoons die voldoen aan de eisen
van het ministerie van Verkeer en Waterstaat
mogen op het nieuwe Autotelefoonnet ATF3-net
worden aangesloten. Het nieuwe autotelefoonnet
is vanaf 12 januari volgend jaar beschikbaar.
Autotelefoons moeten door het Nederlands
Keurings instituut voor Telecommunicatie (in
handen van de PTT) worden goedgekeurd, onder
andere op het beveiligings protocol (Subscriber
Identification System). Voor de radio-
technische eisen moeten zij zich melden bij een
van de door het ministerie aangewezen
buitenlandse testinstituten. Leveranciers die
zich voor 12 januari hebben aangemeld bij het
Bureau Toelatingen Randapparatuur van de
Hoofddirectie Telecommunicatie en Post van het
ministerie mogen voorlopig de markt op met hun
apparatuur. Is de apparatuur gekeurd, dan heeft
de leverancier vier weken de tijd om de
autotelefoon aan te passen. Vanaf 1 juli mogen
geen autotelefoons meer worden verkocht die
niet zijn voorzien van 'de blauwe sticker',
die aangeeft dat de apparatuur is goedgekeurd.
(Uit: Telecom Daily)

VIDEOFILM OVER ISDN

In opdracht van de Nederlandse Organisatie voor
Technologisch Aspecten onderzoek heeft Toonder
Studio's een videofilm gemaakt over de
betekenis van Integrated Services Digital
Networks (ISDN).

De videoproduktie gaat vooral in op de
maatschappelijke aspecten van ISDN. 'De
samenleving heeft zich er ternauwernood mee
bemoeid,' spreekt de commentaarstem. 'Hoe
staat het met de besluitvorming, er moet een
maatschappelijke discussie op gang komen.'
Ook de privacy-aspecten en de
aansprakelijkheid van telecommunicatie-
dienstverlening worden behandeld in het licht
van de kwetsbaarheid van de samenleving.

De video laat een warrige indruk op de kijker
na. Aspecten komen hap-snap naar voren, en
iemand die niet is ingevoerd in de feiten van
ISDN weet niet wat de merites zijn van de naar
voren gebrachte problemen. ISDN wordt
--natuurlijk weer-- vergeleken met een snelweg,
die de huiskamer binnenkomt; dat is heel
belangrijk, want er verandert van alles,
enzovoorts. Waarschijnlijk hebben de makers van
de video zelf niet de betekenis van ISDN kunnen
inschatten. De kijker blijft zitten met meer
vragen dan aan het begin van de film. 'ISDN
lijkt nog een technologie te zijn die op zoek
is naar klanten,' besluit de film. 'Er moeten
keuzes gemaakt worden.' (Uit: Telecom Daily)
