
233, woe 24 mei '89

HOOGSTE REPEATER IN NEDERLAND

Onder auspicien van het NOS
radioprogramma Hobbyscoop is dezer
dagen de laatste hand gelegd aan
vermoedelijk de hoogste phonerepeater
in Nederland. Het is het 70 cm-relais
PI2NOS in Hilversum op de frekwentie
430.125 MHz (shift 1,6 MHz up).

De spraakrepeater staat op een trans
van de PTT-toren in Hilversum op een
hoogte van circa 100 meter. Het
afgegeven vermogen is 0,5 Watt
effectief, terwijl de gevoeligheid is
teruggebracht door de squelchdrempel
erg hoog in te stellen. Het relais is
bedoeld voor portofoons en mobielen in
de regio Amsterdam, Utrecht, Het Gooi,
Amersfoort en de Flevopolder.

Het relais is tot stand gekomen dankzij
de medewerking van diverse
PTT-instanties, zoals de RCD (toen nog)
en de DKRV (divisie Kabel- en Radio-
Verbindingen). Ook kreeg het Hobbyscoop
team adviezen van de Hilversumse CAI en
werd het relais gebouwd in samenspraak
met VERON en VRZA.

PTT-TOREN UNIEK

Het is een buitengewone kans om op een
PTT-toren amateurzender(s) te plaatsen.
De eisen waren echter buitengewoon
streng. Bij PTT's berekende men
allereerst of de amateurzenders niet
konden interfereren met de reeksen
bundels van de straalzenders die in
Hilversum samenkomen. Het geheel mocht
voorts absoluut geen storing
veroorzaken op de Hilversumse CAI, die
ter plaatse alle ontvangst-antennes
heeft staan. Een en ander leidde tot
een zeer professionele, maar uiterst
kostbare opzet, die grotendeels
gedragen is door het programma
Hobbyscoop, als een schenking aan de
Nederlandse zendamateurs ter
gelegenheid van het 20-jarig bestaan.

VIJF ZENDERS!

In een 19-inch rek zijn vijf zenders
opgenomen, waarvan een voor het
phone-relais dat nu uiteindelijk gaat
werken. De vier andere zenders in de 70
en 23 cm-band stralen uit in alle
hoofdrichtingen van de windroos. Ze
zullen worden ingezet voor het
landelijke packet radio netwerk in
Nederland. Naar het noorden bouwt men
aan een verbinding met de Flevopolder,
in het oosten naar het VRZA knooppunt
in Apeldoorn, in het zuiden wordt de
verbinding gelegd naar Breda of
Zaltbommel en in het Westen naar
Noordwijk (ESA). Dit station staat in
dienst van het hele packet radio
verkeer in Nederland en is dus niet
gebouwd voor de individuele amateur.
Vandaar dat men spreekt van een
Interlink station.

Het Interlink programma is bedacht door
een brede werkgroep die zich in
Nederland bezig houdt met packet radio.
Voor het NOS knooppunt is speciale
software geprogrammeerd op een Atari
computer die alle vier de zenders
commandeert. De software is zo
ingericht dat de packet node in de
toekomst op een hogere snelheid zal
kunnen werken dan nu (nog op 1200
baud).

WANNEER IN GEBRUIK?

Mogelijk eind van deze maand, anders in
juni zal de packet node beproefd
worden. Het hele packet radio net moet
vervolgens rond september operationeel
zijn, waarbij de officiele opening op
een symposium aan het eind van die
maand in Hilversum zal plaatsvinden.
Hopelijk zal het 'kostbare' Hobbyscoop
station dan tot in lengte van jaren
bruikbaar blijken.

Wie een bijdrage wil leveren aan het
NOS- repeaterfonds kan een bedrag
storten op giro 1417 van NOS-radio. Te
zijner tijd kan zal een speciale
'donatie award' worden toegezonden,
mits de gift een tientje overschrijdt.
Wie meer wil weten over de
werkzaamheden of donatie kan contact
opnemen met Jan Rozema, penningmeester
van de NOS-repeaters, tel: 035 - 60912.
Vermeld op het strookje wel duidelijk:
'gift NOS-repeaterfonds.'

NIEUWE LIJST VAN RELAIS-STATIONS

Met de komst van o.a. de nieuwe
NOS-repeater is de lijst van omzetters
in Nederland weer behoorlijk gegroeid.
Thijs (PA3BJG) turfde deze apparaten op
2 meter:
Uitg-Freq Call     Locatie
==================================
145.600   PI3PYR   Soesterberg
145.600   PI3TWE   Markelo
145.600   PI3ZVL   Axel
145.625   PI3ALK   Alkmaar
145.650   PI3AMR   Geertruidenberg
145.650   PI3MEP   Meppel
145.675   PI3FLE   Lelystad
145.6875  PI3RSD   Rosendaal
145.700   PI3EHV   Eindhoven
145.700   PI3FRL   Akkrum
145.725   PI3APD   Apeldoorn
145.725   PI3GOE   Goes
145.725   PI3ZLB   Heerlen
145.750   PI3CDH   Den Haag
145.750   PI3GRN   Groningen
145.750   PI3NYM   Nijmegen
145.775   PI3HLM   Haarlem

70 - cm
==================================
430.025   PI2HVN   Heerenveen
430.050   PI2ASN   Assen
430.075   PI2GOE   Goes ++
430.075   PI2MEP   Meppel
430.100   PI2FRL   Joure/Akkrum
430.100   PI2EHV   Eindhoven
430.125   PI2NOS   Hilversum
430.150   PI2GRO   Groningen ++
430.200   PI2ASD   Amsterdam
430.225   PI2TWE   Almelo
430.250   PI2RGK   Zandvoort
430.275   PI2NYM   Nijmegen
430.300   PI2ZAZ   Zaandam
430.325   PI2AMR   Geertruidenberg
430.325   PI2YSS   Zutphen
430.350   PI2CDH   Den Haag
430.375   PI2ALK   Alkmaar
433.025   PI2HVN   H v Holland

 ++ = (nog) niet operationeel

FM - transponders
=================
1298.225  PI6HME  Amstelveen
Ing-Freq 430.475 - operator PA0DLA

1298.250  PI6ZDT  Zaandam
Ing-Freq 144.825 - operator PE1LJY
alleen 2-m ingang indien operator
aanwezig, anders: Ing-Freq 430.500

Lineaire Transponders
=====================
1296.6375 PI6ASD Amsterdam Ingang
432.5375
432.625   PI6SHF Diemen    Ingang
2320.350

Op- en aanmerkingen of verbeteringen en
aanvullingen graag naar postbus 1200 in
Hilversum. T.z.t. publiceren we dan een
nieuwe lijst.

BEELDKRANT ADVERTENTIES

Zendamateur D. Weemaes uit Hulst
(PA3CEI) is op zoek naar (informatie
over) hard- en software op het gebied
van packet radio, voor toepassing op
een MSX-2 computer. Kunt u hem verder
helpen? Bel dan naar: 01140-13173.

A. Ummels uit Slikkerveer heeft
behoefte aan een conversie- programma
dat in GW-Basic geschreven programma's
kan omzetten naar MSX Basic. Tevens is
hij op zoek naar een disk-drive voor
zijn MSX-2 computer. Hij is te bereiken
via tel. 01804-18063.

GROOTSTE COMMUNICATIE SYSTEEM

De Duitse luchtvaart maatschappij
Lufthansa heeft haar interne telefoon
installatie verruild voor een ISDN
communicatie systeem. De nieuwe
installatie is berekend op 200
buitenlijnen en 4000 toestellen. De
Lufthansa heeft hiermee het grootste
Hicom communicatie systeem van Siemens
ter wereld in gebruik.

Met deze installatie is de basis gelegd
voor een ISDN-netwerk tussen het
hoofdkantoor van de Duitse
maatschappij, de luchthaven Hamburg en
de vestigingen van de Lufthansa in deze
regio. Van de in totaal 4000 interne
lijnen zijn er 2500 uitgerust met de
nieuwe Set 300 toestellen van Siemens
die tegelijk met de Hicom installatie
in gebruik zijn genomen.

FACILITEITEN

Met de Set 300 kan men met een druk op
de knop over elf verschillende
faciliteiten, die de spraak
communicatie verbeteren of
veraangenamen, beschikken. Het gaat om
automatisch terugbellen, follow-me, het
omleiden van gesprekken of telefonisch
vergaderen. Om de gebruiker met deze
nieuwe mogelijkheden van de telefoon
vertrouwd te maken, heeft het systeem
een ingebouwde spraak synthesizer
waarmee iedere gebruiker via zijn eigen
toestel een gesproken toelichting kan
opvragen.

Om informatie over het gebruik van nog
meer ISDN faciliteiten te verzamelen is
iedere organisatie eenheid van de
luchtvaart maatschappij voorzien van
multi-functionele terminals. Deze
toestellen verenigen in een apparaat de
functies van een gewone telefoon, een
dataterminal, een tekstverwerker en een
compleet telecommunicatie systeem.

Op deze manier kan iedereen via een
eenvoudig toetsenbord brieven
elektronisch versturen en ontvangen,
telex berichten naar alle delen van de
wereld sturen, databanken raadplegen en
verder van diverse spraak faciliteiten
gebruik maken. Met de installatie van
dit systeem wil Lufthansa bewijzen
technisch op de eerste rij te kunnen
staan als luchtvaart maatschappij.

EUROPEES NETWERK

De effecten beurzen in de Europese
Gemeenschap gaan gezamenlijk een
netwerk opzetten voor het financiele
handelsverkeer. Het is de bedoeling een
betere verspreiding te krijgen van de
koersinformatie. Ook is er door de
beurscommissie gesproken over de
mogelijkheden een compleet
handelssysteem op te zetten. Men kon
het hierover echter niet eens worden.
Met name de grote beurzen in Frankrijk
en Engeland zijn voorstanders van een
de gehele EG omspannend netwerk voor
geautomatiseerd handelsverkeer.

INTERNATIONALE OLDTIMER FLY-IN

Op zaterdag 27 en zondag 28 mei
organiseert de Belgische Aeroclub
Keiheuvel en de Belgische Nipper
Aircraft club een oldtimer fly-in dag
voor meer dan 200 historische en/of
legendarische vliegtuigen.
Uit verschillende landen zullen de
historische vliegtuigen worden
ingevlogen. Een daarvan is de Tipsy
Nipper, het kleinste vliegtuigtype ooit
ter wereld in produktie genomen. Wij
noemen U een aantal vliegtuigtypen die
op deze twee dagen te zien zullen zijn:
Beech 18, AT-6 Harvard, Tiger Moth,
Cessna Airmaster C-149, Robin, Piper
Cub, Piper J-IV, en de Klemm-35. Uit
Zwitserland komt een hele formatie van
diverse oldtimers overgewaaid. Uit
Frankrijk ondermeer de Stampe SV-IV
tweedekkers. Kortom, te veel om
allemaal op te noemen. Natuurlijk kunt
U ook een rondvlucht maken met een van
de historische vliegtuigen.
De oldtimer fly-in is geopend vanaf
tien uur 's ochtends en is te vinden op
het Balense vliegveld in Belgie.

