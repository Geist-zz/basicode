200, maa 16 jan '89

JUBILEUM AFLEVERING

Dit is alweer de tweehonderdste aflevering van
de Basicode Beeldkrant. T.g.v. dit jubileum
ontvingen wij van Rini Kikkert, redacteur van
de Basicode Corner in het tijdschrift C.U.C.
Journaal, de volgende felicitatiebrief:

''Wederom een mijlpaal bij Hobbyscoop.
Bij deze willen wij de redactie van Hobbyscoop
feliciteren met het bereiken van de 200e
aflevering van de Basicode Beeldkrant. Een niet
geringe prestatie waarvoor wij respect hebben,
wetende hoeveel werk hieraan voorafgegaan moet
zijn. Wij wensen jullie nog vele gezonde en
succesvolle jaren met 'onze' Hobbyscoop''.
(Bedankt, Rini!)

MINI-PRIJSVRAAG

Om het heuglijke feit te vieren, loven wij
een prijs uit onder diegenen die het juiste
antwoord weten op de volgende drie vragen:
1. Wanneer werd de eerste aflevering van de
Basicode Beeldkrant uitgezonden?
2. Welk doel werd aanvankelijk door
Hobbyscoop beoogd met het uitzenden van deze
elektronische kranten?
3. De eerste beeldkranten bevatten nog geen
echte computeragenda, alleen de aankondiging
van plannen in die richting. In welke
aflevering was de eerste echte computeragenda
opgenomen, en wanneer werd deze uitgezonden?

Stuur uw antwoorden per briefkaart naar het
adres in de kop van de beeldkrant. Alle
antwoorden moeten uiterlijk op 1 februari a.s.
bij ons binnen zijn.

Deze keer houden we de jubileum-viering
beperkt, want het echte feest moet nog komen:
bij het verschijnen van de 250e Beeldkrant!
Daar hoort u t.z.t. meer over...

BOEKRECENSIES

Pieter Vijlbrief, onze MS-DOS specialist, las
voor u weer enige informatica-boeken. Hier
volgt zijn verslag.

DOS POWERTOOLS, (PC Magazine)

Techniques, Tricks and Utilities, door: Paul
Somerson, uitgave: Bantam Books, Inc., prijs
f 119,-- (incl. diskette).
Onder de mensen die nu een PC hebben, zijn er
ook velen, die vroeger een eenvoudigere huis-
computer hebben gehad die ze door en door
kenden. De PC heeft meestal nog vele geheimen.
Toch zouden ze graag goed thuis raken op dit
systeem. Voor hen is dit boek geschreven. Het
is wel in het (amerikaans-) engels geschreven,
maar zeer makkelijk, als een roman, te lezen.
Het behandelt werkelijk alles, wat belangrijk
is om van een PC te weten (van DOS versies 2.0
tot 4.0). Aan de hand van honderden
voorbeelden, waarvan velen met behulp van
'Debug' worden geassembleerd, wordt duidelijk,
wat je allemaal met een PC kunt uithalen. Na
een eenvoudige inleiding voor de beginner,
volgt een bespreking van de 'DOS Tools', zoals
Edlin, Debug, ANSI en andere DOS drivers,
BATCH techniques, Screens and Color, EGA and
Beyond, en Favorite Tips. Ook wordt uitvoerig
ingegaan op de organisatie van het geheugen en
de manier, waarop DOS de disk(s) gebruikt.
'The Utilities DOS Forgot' is een verzameling
programma's, die op een diskette worden
meegeleverd en waarvan men vaak een goed
gebruik kan maken. Aan het eind van het boek
wordt een 'Quick Reference' gegeven van de
diverse commando's. Het is echt een boek voor
de computer enthousiast, die de PC niet alleen
gebruikt, maar hem ook echt wil leren kennen.
Wij hebben nog geen ander boek gezien, dat zo
op alle details van de PC ingaat en toch zo
makkelijk ook voor de niet-vakman te lezen is.

PLANNING EN BELEID in de AUTOMATISERING

door Ir.H. Vollmar, 219 pag., uitgave: Het
Spectrum B.V., in de Marka reeks, prijs
f 29,90.
Dit boek is speciaal geschreven voor hen die
zich bezighouden met de automatisering in het
(klein)bedrijf. Het beschrijft de 'planning',
die daaraan ten grondslag moet liggen. Er
wordt algemene informatie gegeven over de
beschikbare hulpmiddelen en de eigenlijke
regelingen en richtlijnen. Ook de
betrokkenheid, die de topleiding met de
automatisering van het bedrijf moet hebben,
wordt uitvoerig besproken. Aan het eind van
het boek treffen we 'checklists' aan, waaraan
men gedurende de planning een houvast kan
hebben. Het vormt een goede inleiding voor hen
die zich met deze materie (gaan) bezighouden.
(Bedankt, Pieter!)

BELGIE INVESTEERT IN SUPERCOMPUTERS

De Belgische overheid stelt 900 miljoen
Belgische francs beschikbaar voor het
stimuleren van het gebruik van supercomputers
en netwerken. Belgie zal het geld voor de
komende vier jaar vrijmaken. De bedoeling is
dat het wordt aangewend voor het gebruik en de
verdere ontwikkeling van supercomputers en
netwerken. Tevens moet een bedrag worden
vrijgemaakt voor opleidings programma's en
onderzoek op het gebied van architectuur van
computer systemen, het gebruik van paralelle
computers en optische informatiedragers.

Belgie telt op dit moment drie supercomputers.
Minister Schlitz van Wetenschaps beleid wil
deze als basis gebruiken voor verdere uitbouw
van het beleid, zodat potentiele gebruikers
van universiteiten en wetenschappelijke
instellingen toegang tot die apparatuur kunnen
krijgen. Tevens moet een nieuw in te stellen
netwerk de communicatie tussen wetenschappers
en universiteiten stimuleren en ontwikkelen.
(Uit: Telecom Daily)

ELEKTRONISCH BETALEN VIA BEANET

De Algemene en Spaarbanken, de Post- en de
Rabobank denken dat najaar 1989 BeaNet
operationeel is. Via BeaNet willen zij een
gemeenschappelijke technische infrastructuur
voor het elektronisch betalingsverkeer
ontwikkelen.

De infrastructuur wordt in fasen ingericht.
De bedoeling is dat in de toekomst
betaalautomaten ook betalingen aankunnen met
andere (en buitenlandse) passen dan de huidige
bank- en Giromaatpas. Over hoe dat gaat
gebeuren, wordt nog overleg gevoerd. De
technische voorwaarden die banken stellen aan
de betaalautomaten zijn deze maand beschikbaar
voor producenten en detaillisten. De huidige
betaalautomaten zullen worden vervangen door
relatief eenvoudige automaten, omdat een
aantal functies v/d automaat wordt overgenomen
door de schakelcomputers van BeaNet.

Om de belangen van zakelijke en particuliere
gebruikers te stroomlijnen is onlangs voor
structureel overleg besloten met het NCOV,
KNOV en de Raad FGB. Het is de bedoeling dat
een dergelijke overleg structuur ook gaat
plaatsvinden met andere betrokkenen bij het
elektronisch betalings verkeer, zoals
oliemaatschappijen en consumenten organisaties.
De vijf leden van de Raad van Commissarisen
van BeaNet staan onder leiding van drs. H.K.
Verkoren, lid van de Raad van Bestuur van de
Postbank. Drs. W.J.B.M. Stolwijk RA wordt
directeur van BeaNet. (Uit: Telecom Daily)

GRAFISCHE GEBRUIKERSINTERFACES

De Open Software Foundation (OSF) heeft drie
technieken geselecteerd voor de grafische
gebruikers interface. Een combinatie van die
technieken moet leiden tot een standaard voor
grafische interfaces.

De drie geselecteerde technieken voldoen aan
de MIT X Window System. OSF wil dat de nieuwe
grafische interface wordt gebaseerd op de
Toolkit van Digital Equipment, de gezamenlijke
inzending van Hewlett-Packard en Microsoft (3D
appearance) en Microsoft's Presentation Manager
Compatible behaviour. De nieuwe interface moet
zorgen dat de toegang tot een brede reeks
verschillende systemen (mini's en mainframes)
voor pc-gebruikers zo veel mogelijk gelijk is.

'Een mijlpaal in de ontwikkeling van een open
software omgeving,' zegt de ontwikkelings
directeur van OSF, John Paul. De 'request for
technology', die aan de selectie vooraf ging,
leverde 39 inzendingen op, waarvan er 23
voldeden aan de criteria om mee te doen.
De nieuwe interface wordt nu verder ontwikkeld
door een team van DEC- en HP-ingenieurs. In de
zomer van 1989 wordt de nieuwe interface rijp
voor de verkoop. Aan het eind van deze maand
verschijnen er al --voorlopige-- specificaties,
waarmee andere software ontwikkelaars aan het
werk kunnen. (Uit: Telecom Daily)

SNELHEID COMPUTERS GETEST

Argonne National Laboratory in de VS test de
snelheid van 's werelds grootste en snelste
computers. Via een eigen ontwikkeld test
systeem onderzoekt het Amerikaanse
laboratorium in hoeverre computers wel zo snel
zijn als de leveranciers beweren.

Volgens de onderzoekers zijn de machines van
Cray het snelst, waarbij de Y-MP/832 de rest
de loef afstak. Deze had vier milliseconden
nodig om de benodigde 70.000 toevoegingen en
vermenigvuldigingen uit te voeren. Meer dan
de helft van de apparatuur deed dat in minder
dan de helft van een seconde. Apparatuur die
men veel terugvindt in de zakelijke omgeving,
zoals de VAX11 van Digital Equipment en de
werkstations van Sun en Apollo, hadden tussen
de vijf en tien seconden nodig. Een typische
pc, zoals de Apple Macintosh, deed er bijna
drie minuten over. Volgens Argonne eindigde
de SX-2 van Nippon Electric Company in Japan,
waarvan wordt gezegd dat het de snelste
machine is ter wereld, op de twaalfde plaats.
(Uit: Telecom Daily)

MS-DATABANK

Multiple Sclerose is een ernstige ziekte van
het centrale zenuwstelsel. Aangezien de
oorzaak ervan onbekend is, staat de medische
wetenschap er vrijwel machteloos tegenover.

Omdat er veel geld nodig is voor onderzoek
naar deze ziekte, is er een 'Nederlandse
MS-Stichting' opgericht. Deze ontvangt
financiele bijdragen uit het hele land. Om
de bovengenoemde stichting te steunen, heeft
Jos de Boer uit Warns het initiatief genomen
tot het opzeten van een speciale databank,
genaamd 'Jos-Tel'. Hierin staat onder andere
achtergrond informatie over MS en de mogelijke
gevolgen daarvan. Daarnaast bevat de databank
computer programma's die door de opbellers
ge'DOWNLOAD' kunnen worden tegen betaling van
een bepaald bedrag. De hieruit voortvloeiende
inkomsten komen geheel ten goede van de
Nederlandse MS-Stichting.

De databank 'Jos-Tel' is elke dag bereikbaar
tussen 22.00 en 7.30 uur, en van vrijdag tot
en met zondag van 20.00 tot 7.30 uur. Het
telefoonnummer is: 05149-1837. De databank
werkt met Teletype Terminal mode (dus met
zuivere ASCII tekens). Het modem van Jos-Tel
'verstaat' zowel V21 (1200/75 Baud) als V23
(300 Baud Full Duplex).
