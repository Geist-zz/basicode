152, zon 29 mei '88

GESLAAGDE LANCERING GEEFT MOED

De lancering van ARIANE vlucht V23 is een
volledig sukses geworden. In verband met onweer
in de omgeving van de ESA lanceerbasis bij
Kourou in Frans Guyana moest de lancering nog
15 minuten worden uitgesteld. Daarna kon de
lancering van de Ariane 2 raket echter
probleemloos plaatsvinden om 23:58 UTC op
17 mei, dus 1 minuut voor het sluiten van
het eerste lanceervenster. Er traden helemaal
geen technische problemen op en de Intelsat 5
(F13) telecommunicatie satelliet werd na
18 minuten en 26 sekonden in de gewenste
elliptische parkeerbaan geplaatst. Deze baan
had een vrij hoog perigeum van 463 km, een
apogeum van 35947 km en een inclinatie van 8
graden. De satelliet wordt nu naar zijn
definitieve positie gemanoeuvreerd in een
geostationaire baan boven 53 graden wester
lengte.

VOORBEREIDINGEN SUPER-LANCERING

De eerste ARIANE 4 raket wordt voorbereid
op zijn lancering vanaf het tweede lanceer
platform ELA 2 bij Kourou. Deze lancering -
van vlucht V22 - staat nu op het programma
voor 8 juni met het eerste lanceer venster van
11:12 tot 13:25 UTC en het tweede venster van
13:25 tot 14:44 UTC. Volgens andere berichten
zou het eerste venster pas beginnen om 11:53
UTC, maar het zal in elk geval wel een middag
lancering worden, ook als een verder uitstel
van enkele dagen nodig is.
De ARIANE 4 raket moet tijdens zijn eerste
vlucht drie satellieten lanceren: Meteosat P2,
PANAMSAT en de amateur satelliet AMSAT-Phase
3C. De Phase 3C satelliet is inmiddels
gemonteerd in de centrale cylinder van het
SPELDA: het nieuwe, drievoudige lanceersysteem
van de ARIANE. Het enige dat nog moet worden
gedaan aan deze satelliet is het aanbrengen
van de steker waarmee de raketmotor in de
satelliet op scherp wordt gezet. In verband
met de veiligheid zal dit pas enkele dagen
voor de lancering gebeuren.

PARKEERBAAN VOOR PHASE 3C

Na de lancering met de ARIANE 4 raket zal de
Phase 3C satelliet in een voorlopige
elliptische parkeerbaan terecht behoren te
komen. D.m.v twee of drie manoeuvres zal de
satelliet zichzelf naar zijn definitieve baan
brengen met behulp van de eigen raketmotor.
Het apogeum van deze uiteindelijke baan moet
36000 km worden, het perigeum 1500 km en de
inclinatie ongeveer 57 graden. Omdat het
argument van het perigeum dan 178 graden zal
bedragen, zal het apogeum aanvankelijk bijna
boven de evenaar liggen. Dan zullen zowel de
stations op het noordelijk halfrond als die
op het zuidelijk halfrond uitstekende
mogelijkheden hebben voor lange-afstands
verkeer via de satelliet als die zich bij
zijn apogeum bevindt. Later zal het apogeum
langzaam naar het noorden driften.

GEBRUIKERS SCHEMA

AMSAT is bezig gebruiks schema's op te stellen
voor Phase 3C voor de periode waarin hij
beschikbaar is voor algemeen gebruik.
Vermoedelijk zal vooral mode JL vaak in bedrijf
zijn in verband met de grote bandbreedte van
dit relaisstation. Verder zal waarschijnlijk
het normale bandplan voor amateur satellieten
worden aangehouden. Dit houdt in dat het
bovenste derde deel van de downlink band van
elk relaisstation wordt gebruikt voor
telefonie, het onderste derde deel voor
digitale modes als telegrafie, packet radio
en telex, terwijl het middelste derde deel
beschikbaar is voor verbindingen waarbij
verschillende modes door elkaar worden
toegepast.

Vertegenwoordigers van AMSAT-DL moeten nu weer
aktief zijn vanaf de ESA-lanceerbasis bij
Kourou, gebruik makend van de roepnaam FY0EK
(ESA Kourou). De operator is nu Peter, DB2OS,
en de meeste aktiviteiten zijn te verwachten
tussen 1900 en 2000 UTC rond 14,280 MHz.
Toekomstige gebruikers van RUDAK zullen veel
nuttige informatie kunnen halen uit het RUDAK
Handbook, geschreven door de RUDAK
projektleider Hanspeter, DK1YQ. Dit handboek
is in Duitsland al beschikbaar in het Duits.
Een Engelstalige versie wordt midden juni
gepubliceerd door AMSAT-UK.

NOORDPOOL SKI-EXPEDITIE

Op 26 april bereikte de groep van 13 Russische
en Canadese ski-ers de noordpool. Omdat het
weer op die dag te slecht was werden de
geplande speciale aktiviteiten uitgesteld naar
27 april. Toen vlogen zo'n 150 hoogwaardigheids
bekleders en journalisten uit vele landen naar
de noordpool voor een speciale ceremonie en
persconferentie. Daarbij waren verscheidene
zendamateurs betrokken, waaronder G0/PA3BHF
namens de University of Surrey. Gedurende
enkele uren werden op 20 m verbindingen gemaakt
vanaf de noordpool en ook het gebruik van
amateursatellieten werd gedemonstreerd aan de
pers. Daarvoor was ook de Digitalker van OSCAR
11 gedurende enkele dagen kontinu in bedrijf.
Vanaf 28 april is de ski-groep weer onderweg
voor de laatste etappe naar Canada. Ze zijn nu
op ongeveer tweederde van de totale tocht. De
groep wordt sinds het passeren van de noordpool
vooral begeleid vanuit het Canadese
basis-station CI8C in Resolute Bay.

UoSAT-OSCAR 9

Hoewel de Digitalker in OSCAR 11 nu alle
aandacht krijgt in verband met de noordpool
ski-expeditie, wil de UoSAT-unit iedereen
eraan herinneren dat ook OSCAR 9 een Digitalker
spraaksynthesizer in bedrijf heeft. Elke
donderdag zendt deze Digitalker telemetrie
uit via de FM-bakenzender op 145,825 MHz
tussen 0000 en 1500 UTC.

VRACHTSCHIP KOPPELT IN RUIMTE

Op 15 mei is om 0213 UTC het ruimte
vrachtschip PROGRESS 36 aan het ruimtestation
MIR gekoppeld. De kosmonauten Titov en Manarov
moeten nu haast maken met het uitladen van de
2 ton vracht, omdat het vrachtschip voor 7
juni moet zijn losgekoppeld. Daarna moet
dezelfde koppelpoort namelijk weer worden
gebruikt door het transportschip SOYUZ-TM 5.
Deze SOYUZ moet op 7 juni rond 14:00 UTC
worden gelanceerd vanaf Baykonoer, met aan
boord drie kosmonauten die een tiendaagse
vlucht gaan maken naar MIR. De kommandant in
SOYUZ-TM 5 zal zijn Anatoliy Solovyev, de
boordwerktuig kundige wordt Viktor Savynykh,
terwijl als gast meegaat de nieuwe Bulgaarse
kosmonaut Aleksandr Aleksandrov.
De koppeling van SOYUZ-TM 5 aan de
koppelpoort aan de achterzijde van KVANT is
te verwachten op 9 juni. De kosmonauten
Vladimir Titov en Mousa Manarov moeten
overigens eind december terugkeren naar de
aarde, na een verblijf van 1 jaar (!) in het
ruimtestation MIR.

WEERSATELLIETEN

Op 20 april is de Russische satelliet KOSMOS
1939 gelanceerd (internationale aanduiding:
88-032A, katalogusnummer: 19045). Het is niet
duidelijk of deze satelliet een weersatelliet
is of een milieu-waarnemings satelliet maar
hij zendt wel APT-weerfoto's uit op 137,330
MHz met 4 lijnen per sekonde. Kepler
baanparameters van deze satelliet zijn
beschikbaar.

AANGEPAST ESA-PROGRAMMA

Nederland zal deelnemen aan de aangepaste
tweede fase van het Microzwaartekracht
programma van het Europese samenwerkings
verband op het gebied van de ruimtevaart, de
ESA. De Ministerraad heeft hiertoe onlangs
besloten, op voorstel van minister Deetman
van Onderwijs en Wetenschappen.

ONGELUK CHALLENGER

Het programma moest worden gewijzigd toen op
28 januari 1986 het Amerikaanse ruimteveer
Challenger verongelukte. Daardoor raakte
namelijk niet alleen het Amerikaanse, maar ook
het Europese ruimte- onderzoek achterop.
Het ESA programma was sterk afhankelijk van
Amerikaanse onderzoeks faciliteiten. Zo kon
bv. veel microzwaartekracht onderzoek alleen
geschieden in het ruimte- laboratorium
Spacelab, dat in het Amerikaanse ruimteveer
zou worden ingebouwd.

MEER ONAFHANKELIJKHEID GEWENST

In het nieuwe tweede fase programma wordt
gestreefd naar grotere onafhankelijkheid van
de Amerikaanse ruimteveren. Alternatieve
vlucht- mogelijkheden en extra programma-
onderdelen zijn bovendien zo gekozen, dat er
zoveel mogelijk experimenteer ervaring kan
worden opgedaan onder kortdurende
microzwaartekracht omstandigheden. Die
ervaring kan later, bij langdurige proeven
in ruimtestations, goede diensten bewijzen.

NEDERLANDSE EXPERIMENTEN

In Nederland coordineert de Stichting Ruimte
Onderzoek Nederland (SRON) het
microzwaartekracht onderzoek. De Nederlandse
onderzoeks gemeenschap krijgt door het nieuwe
programma de gelegenheid om ervaring op te
doen met experimenten op de gebieden van
materiaalgedrag, vloeistoffysica en levens-
wetenschappen.

Tot dusver hebben de Nederlandse
microzwaartekracht onderzoekers succesvol
geopereerd. De resultaten zijn meer dan
evenredig aan het aandeel in de experimenten.
De Nederlandse regering acht het dan ook van
belang dat zij verder zullen kunnen inspelen
op nieuwe wetenschappelijke ontwikkelingen
op hun terrein.

FEESTELIJKE AANBIEDING

Hobbyscoop bestaat 20 jaar.
Alleen dit jaar, 'zeer exclusief' dus,
zijn er NOS-Radio Hobbyscoop truien
te koop tegen kostprijs. Inclusief
de verzendkosten komt de prijs van dit
prachtige sweat-shirt op f 40,--.
U kunt dit shirt behalve op beurzen
waar Hobbyscoop aanwezig is ook bestellen
door overmaking van f 40,-- op giro 1417
t.n.v. Dienst Radio Programma, 1200 BA
in Hilversum. Wel even vermelden dat het
om een Hobbyscoop sweat-shirt gaat in de
maat Medium (M), Large (L), Extra Large (XL)
of Extra Extra Large (XXL).
