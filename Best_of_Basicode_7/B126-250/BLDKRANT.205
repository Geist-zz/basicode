
205, maa 6 feb '89

BOEKBESPREKINGEN

Pieter Vijlbrief heeft de laatste weken niet
stilgezeten (of juist wel?), en weer een hoop
boeken voor ons doorgeworsteld. Hier volgt
zijn verslag.

PC STARTER

Informatief handboek(je) voor de beginnende
computer gebruiker, uitgave van Sala
Communications, 124 pag., prijs f 12,95.
Het gaat over PC's, vanaf MS-DOS tot aan
PS/2, speciaal bedoeld voor hen, die pas een
PC hebben aangeschaft en er nog vreemd tegen
aankijken. Het geeft in kort bestek een vrij
volledig overzicht van zowel de hardware als
de software. De begrippen, die men zoal in de
computerwereld tegenkomt, ook betreffende
randapparatuur en netwerken, worden op een
heel begrijpelijke manier verklaard. Als
'zelf-test' zijn aan het eind van het boek een
serie vragen en opdrachten opgenomen. Het
boekje is samengesteld op basis van een
artikelenserie uit 'Computer Info'. Gezien de
prijs is dit boekje zeker ter lezing aan te
bevelen aan een ieder, die zich nog een leek
voelt op computer gebied, maar er toch graag
wat meer van wil weten.

HANDLEIDING VOOR PHILIPS PC's

DOS (W.J. van Heusden en A.A. Stomp), GW-
BASIC (A.C.J. Groeneveld) en VIDEO (A.A.
Stomp), totaal 512 pag., uitgave STARK-TEXEL
b.v., prijs f 66,50.
Dit boekwerk vormt voor de eigenaars van een
van de Philips PC's een compleet naslagwerk.
Hij zal er alles in vinden, wat hij als
'gebruiker' van zijn computer zal willen
weten. Alle DOS versies tot en met 3.30 worden
belicht. Er wordt een gedetailleerd overzicht
gegeven van de GW-Basic kommando's, inclusief
de speciale beeldscherm opties voor de P3100
en de P3102. Het videodeel bespreekt de
basisbegrippen voor beeldscherm aansturing en
de MDA, CGA, EGA en VGA standaards. Natuurlijk
wordt ook de ATI beeldscherm adapter
besproken. Voor de bezitters van dit fabrikaat
PC's zeker het aanschaffen waard.

PROGRAMMEREN IN LOTUS 1-2-3

(met Macro's en Grafieken), door C. de Bruin,
283 pag., uitgave Kluwer, prijs f 67,50.
In dit boek, dat speciaal is bedoeld voor de
gebruikers van versie 2 van Lotus, worden
aanwijzingen gegeven voor het zelf opzetten
van programma's en complete applicaties,
waarbij gebruik gemaakt wordt van de macro-
mogelijkheden, die in Lotus 1-2-3 zijn
ingebouwd. Dit kan zeer ver gaan. In het boek
is een complete verkoops administratie
opgenomen. Eveneens komen het ontwerpen van
invoer- schermen en keuzemenu's e.d. aan de
orde. Ook de grafische representatie is niet
vergeten. Het boek is speciaal bestemd voor de
zakelijke gebruiker en sluit aan op het
'Praktijkboek Lotus 1-2-3' van dezelfde auteur.

GEBRUIKERSHANDBOEK IBM PS/2 en DOS 3.3

door Dik van Baren, 377 pag., uitg. Kluwer,
prijs f 84,50.
Dit boek behandelt het nieuwe PS/2 concept
van IBM. Maar daarnaast bevat het ook een
schat van gegevens voor de gebruikers van DOS
3.3 op oudere systemen. Het geeft een
uitgebreid overzicht, goed geillustreerd, van
de verkrijgbare nieuwe modellen, waarbij ook
de randapparatuur en de software (o.a. het
nieuwe besturings systeem OS/2) niet is
vergeten. Een ideaal boek voor mensen, die op
een PS/2 willen overstappen dus. En ook een
prima naslagwerk voor het gebruik van DOS 3.3.
Voor de beginners in de automatisering
ontbreekt ook de verklarende woordenlijst niet.

DATA-COMMUNICATIE (met LAN),

door P.C. den Heijer en R. Tolsma, 452 pag.,
uitgave Kluwer, 2e herziene editie, 3e druk,
prijs f 64,50.
In deze nieuwe druk is de tekst volledig
aangepast aan de huidige stand van zaken.
Behalve de in de vorige drukken al behandelde
onderwerpen, komen nu ook aan de orde: Wide
Area Networks, Local Area Networks, het OSI
model, de acoustic coupler bij modems, de
implementatie van BSC en SDLC, Telex en
Videotex en het ISDN. Het boek is rijk
geillustreerd. Allerlei zaken, die in de
datacommunicatie een rol spelen, worden zeer
uitvoerig belicht. Daaronder spelen de
verschillende methoden van foutherkenning een
belangrijke rol. De koppeling met het
openbare telefoonnetwerk vormt een uitgebreid
onderwerp van bespreking. Zij, die een
diepgaande studie willen van deze materie
maken zullen veel nut van dit boek hebben.
Het is echter geen eenvoudige kost.

180 TIPS & TRUCS voor MS-DOS en PC-DOS

door Pim Oets, 207 pag., prijs f 49, uitgave
Uitgeverij Pim Oets, Amsterdam.
De schrijver heeft gedaan wat wij eigenlijk
allemaal hadden moeten doen: hij heeft alle
handige tips die hij ergens in een tijdschrift
of op een bulletinbord las, genoteerd.
Daarna heeft hij dit alles gesorteerd en
gerubriceerd en er een boek van gemaakt. En
dat is een heel handig naslagwerk geworden in
duidelijk Nederlands over allerlei nuttige (en
ook sommige onnuttige) zaken, die men kan
toepassen tijdens het werken met een PC. Het
boek begint met een algemeen hoofdstuk, dat
voornamelijk over diskettes handelt. Het
volgende hoofdstuk bevat tips betreffende de
monitor en het toetsenbord, o.a. de
verschillende verschijningsvormen, die men de
prompt kan laten aannemen. Ook het
herdefinieren van het toetsenbord komt aan de
orde. Het derde hoofdstuk bevat tips voor het
gebruik van de harde schijf en in hoofdstuk
vier wordt uitvoerig ingegaan op de
mogelijkheden, die met Batch- programma's
kunnen worden benut. Het vijfde hoofdstuk gaat
over het gebruik van 'EDLIN'. Dan komt er een
uitgebreid hoofstuk over 'Bestanden', o.a. het
CONFIG.SYS bestand. Het werken met bestanden
komt uitvoerig aan de orde. In hoofdstuk zeven
worden de meeste mogelijkheden van 'DEBUG'
besproken en het boek wordt besloten met een
hoofdstuk 'VARIA', waarin o.a. het verschil
tussen IBM Basic en GW-Basic wordt uitgelegd.
Ook gaat het over het STACK-commando en wordt
uit de doeken gedaan wat een .PIF bestand is.
Verder worden er verschillende tips gegeven
voor het sturen van een ESC-symbool naar de
printer en nog veel meer van dergelijke
dingen. Er wordt ook iets gezegd over het
werken met een modem en over public domain
software. Het is natuurlijk onmogelijk alle
behandelde onderwerpen op te sommen (zelfs het
CD-ROM is niet vergeten). Maar het zijn totaal
180 tips, die zeker aardig zijn om te worden
overwogen. Het boek bevat tenslotte nog een
ASCII-tabel (altijd handig om bij de hand te
hebben) en een tabel met de Extended Character
Set. Het lijkt me een heel nuttig boek voor de
PC gebruiker, die iets meer met zijn PC wil
doen dan enkele applicatie programma's runnen.
(Met dank aan Pieter Vijlbrief)

SPIN

Onder auspicien van het SPIN (Stimulerings
Projektteam INformatica- onderzoek) hebben
enkele universiteiten, bedrijven en het
TNO gezamenlijk het onderzoeks programma
ParTool opgestart. Het onderzoek richt zich
op de ontwikkeling van een programmeer
omgeving voor parallelle computers. Men wil
hiermee in de eerste plaats tegemoet komen
aan de vraag naar steeds hogere verwerkings
snelheden. Daarnaast wil men de bechikbare
deskundigheid op het onderzoeks terrein
bundelen, en de verworven kennis overdragen
aan het bedrijfsleven.

ParTool heeft een looptijd van vier jaar en
betreft een samenwerkings verband van de
Rijksuniversiteit Utrecht, de Technische
Universiteit Delft, het Philips CAD Centre,
het Centrum voor Wiskunde en Informatica en
het instituut voor Toegepaste Informatica TNO.
Het onderzoeksbudget bedraagt bijna 10 miljoen,
waarvan SPIN 3,7 miljoen bijdraagt en de rest
door de deelnemers bijgedragen moet worden.

PARALLELLE COMPUTERS

Rekenintensieve en tijdkritische programmatuur
vraagt om steeds snellere computer systemen.
Ondanks de enorme vooruitgang, blijkt dat zelfs
de meest geavanceerde supercomputer niet de
rekenkracht kan leveren die voor sommige
programma's nodig is. De vraag naar steeds
krachtiger computers zal bovendien de komende
decennia alleen maar toenemen. Om daaraan
tegemoet te komen is men computer systemen
gaan ontwikkelen die niet 1, maar meerdere
verwerkings eenheden bezitten (de zgn.
parallelle computers). Daarmee is men in staat
een aanzienlijke snelheids verbetering te
bewerkstelligen.

PARTOOL

Parallelle computers zijn in staat om
verschillende onderdelen van een programma
gelijktijdig uit te voeren. De snelheids
verbetering loopt dan recht evenredig op met
het aanwezige aantal verwerkings eenheden.
Om de inspanningen en dus de kosten voor het
ontwikkelen van efficiente parallelle
programmatuur zoveel mogelijk te reduceren,
is het onderzoeks programma ParTool in het
leven geroepen.

ParTool beoogt het ontwikkelen van methoden
en hulpmiddelen om snel en doeltreffend
programma's te maken voor verschillende
soorten parallelle systemen. Voorbeelden
hiervan zijn een gereedschap om een
programma structuur te ontwerpen, en een
algoritme specificatie en decompositie
systeem, waarmee men een algoritme volledig
onafhankelijk van elk parallel systeem kan
specificeren. Ook wil men een hulpmiddel
ontwikkelen dat het gedrag van een programma
op een specifieke computer kan simuleren en
analyseren. De parallelle tools worden
geintegreerd in een programmeer omgeving,
die ondersteuning biedt vanaf de formulering
van de eerste ideeen over een programma
structuur tot en met de analyse van het
programmeer gedrag op een specifieke
parallelle computer. De integratie van op
elkaar afgestemde methoden en hulpmiddelen,
die tezamen ondersteuning bieden gedurende het
volledige ontwikkel traject van een parallel
programma, en voor verschillende parallelle
computers, maakt ParTool uniek in zijn soort.

HCC-DAGEN ANTWERPEN

Komende vrijdag beginnen de Belgische
HCC dagen in het Nationaal Bouwcentrum
te Antwerpen.
Natuurlijk zijn er weer allerlei technische
snufjes te zien op het gebied van computer
hobbyisme, bovendien zal er een wedstrijd
worden georganiseerd waaraan alle bezoekers
kunnen deelnemen. Voor zowel Belgische als
Nederlandse HCC-leden is de toegang gratis.

Het promotieteam van NOS Hobbyscoop ofwel
de mensen die U altijd in onze stand aantreft
op beurzen zijn ook aanwezig bij de Belgische
computervrienden.
De Antwerpse HCC dagen duren van vrijdag
tot en met zondag.

