
208, woe 15 feb '89

SPACE SHUTTLE

De eerst komende vlucht van de Space Shuttle
Discovery is gepland op 23 februari a.s. Er
wordt dan opnieuw een TDRS satelliet de ruimte
in gebracht. Eind april van dit jaar zal de
Space Shuttle Atlantis de Magellan lanceren.
Het is de bedoeling dat deze satelliet Venus
in kaart gaat brengen. In juli en augustus
volgen de militaire vluchten (met de Columbia
en de Discovery), in oktober de Galileo die
naar Jupiter gaat en in december de Space
Telescope. In november 1989 en in februari
1990 volgen nog twee militaire missies.

Volgend jaar maart wordt de Astro-1, een UV
telescoop en een rontgentelescoop, in de
ruimte gebracht. In april het Gamma Ray
Observatory, en in oktober de Ulysses die zal
worden ingezet voor het onderzoek van de polen
van de zon. Dr. Ulff Merbolt van ESA en Dr.
Roger K. Crouch van NASA zijn uitgekozen als
payload specialisten tijdens de Columbia/
Spacelab vlucht in 1991. Deze vlucht is
hoofzakelijk gewijd aan micro- zwaartekracht
experimenten.

PROGRESS-40 VASTGEMAAKT AAN MIR

Op 10 febr. '89 om 0854UTC is dit vrachtschip
vanaf Baykonur gelanceerd voor een vlucht naar
MIR. Uit een gesprek tussen MIR en het
volgschip K.V.K. om 1544UTC bleek, dat de
Progress-40 goed op koers lag.

Op 12 febr. in MIR-omloop 17167 van 1016-1025UT
was er radioverkeer, waarin de nadering ter
sprake kwam. Er werden standhoeken en afstanden
opgegeven. Vlak voordat MIR en Progr.40 achter
de horizon verdwenen deelde TsUP mede, dat er
afgemeerd kon worden. In ons venster beliep de
afstand al minder dan 300 meter.

In omloop 17168 van 1151-1200UTC werd uit het
radioverkeer met het schip K.V.K. duidelijk,
dat de koppeling had plaatsgevonden en dat men
toe was aan het controleren van de luchtdichte
afsluiting. Men zou dit handmatig doen, omdat
het afleiden van dit gegeven uit de Telemetrie
te lang duurde.

In omloop 17169 van 1324-1335UTC bleek alles in
orde: het luik was open en de lucht komend uit
de Progress volkomen zuiver. Het rook heerlijk
naar appels en het leek of men glazen Calvados
had ingeschonken. De stofbrillen en zuurstof
maskers waren slechts korte tijd nodig.
Uren later werd door Moskou bevestigd, dat de
koppeling was geslaagd.

WIJZIGING PLANNEN

Op 12 febr. werd bevestigd, dat de ruimte
wandeling inderdaad niet in februari zal
plaatsvinden. Ook de start in maart a.s. van
de grote module gaat om technische redenen niet
door. De laatste dagen werd er herhaaldelijk
gebruik gemaakt van het regiem-2, d.w.z. het
versluieren van de radiotelefonie.
Ook worstelden de kosmonauten met allerlei
technische problemen. Volkov's stem klonk af
en toe heel somber. De aard van de problemen
viel uit het overige radioverkeer der laatste
dagen niet af te leiden. (Aldus Chris van den
Berg, NL-9165/A-UK3202)

LANGSTE REIZIGERSTREIN

Op zondag 19 februari 1989 wordt, in het kader
van 150 jaar Spoorwegen in Nederland en in
verband met TV-opnamen voor het programma
'De Eerste De Beste', een speciale treinrit
georganiseerd. Het is de bedoeling dat die dag
de langste reizigerstrein ter wereld gaat
rijden: zestig rijtuigen, getrokken door een
elektrische locomotief. Deze trein vertrekt om
12.24 uur uit Kijfhoek (bij Barendrecht) en
komt om 13.52 uur in Eindhoven Beukelaan aan.
Ten behoeve van de TV-opnamen zal langzaam
worden gereden, onder meer over de Moerdijkbrug
en over de fly-over bij Lage Zwaluwe. De
TV-opnamen zullen op 3 maart 1989 tussen 19.00
en 19.50 uur op Nederland 2 worden uitgezonden.

RANSRIT

De RANS (Radio Amateurs Nederlandse Spoorwegen)
heeft de unieke mogelijkheid gekregen bij deze
rit aanwezig te zijn. Het vijftiende rijtuig
van deze bijzondere trein staat geheel tot
beschikking van de RANS. Het is de bedoeling om
tijdens de rit actief te zijn op 2 meter en 70
centimeter onder de call PI4RNS/M. Voorkeurs
frequenties zijn 144.275 en 432.200 MHz in SSB
en 145.275 en 433.500 MHz in FM. Alle gemaakte
verbindingen worden met een speciale QSL-kaart
bevestigd.

In het komende jaar worden, in het kader van
150 jaar Spoorwegen in Nederland, nog diverse
activiteiten georganiseerd. De RANS zal aan
deze activiteiten ook een bijdrage leveren.
Nadere berichten hierover volgen nog.

SUPERNOVA BAART PULSAR

Onderzoekers van het Cerro Tololo Interamerican
Observatory (CTIO) hebben ontdekt dat de
beroemde Supernova 1987A, die in januari 1987
ontplofte in de Grote Magellaanse Wolk (een
satelliet- sterrenstelsel van onze Melkweg,
180.000 lichtjaar van ons vandaan), een snelle
pulsar heeft voortgebracht. Het is voor het
eerst, dat de geboorte van zo'n ster direkt is
waargenomen. Pulsars zijn neutronensterren;
deze super-compakte sterren bevatten ongeveer
evenveel massa als onze Zon, doch zijn slechts
20 km in doorsnede!

De onderzoekers (Carl Pennypacker en zijn
medewerkers) vonden op de plaats waar SN1987A
was ontploft, een minuscuul sterretje, dat
pulseert met een periode van een halve milli-
seconde; dat wil zeggen dat deze neutronenster
in 1 seconde 2000 maal om zijn as draait! Met
een 4-meter teleskoop op CTIO heeft men het
razendsnelle flitsen van dit sterretje kunnen
zien.

DUBBELSTER

Bovendien bleek, dat de pulsar deel uitmaakt
van een dubbelster: samen met een andere ster
beschrijft de pulsar een ellipsvormige baan
met een periode van slechts 8 uur.

Deze ontdekkingen bevestigen de theoretische
verwachtingen van het ontstaan van de zogen.
'Type-I' supernova. Dit zijn dubbelsterren
waarin 1 ster eerst uitdooft en een 'witte
dwerg' wordt (die bevatten evenveel massa als
de Zon, maar zijn slechts zo groot als de
Aarde!). Daarna begint de witte dwerg gas van
de andere ster op te slokken. Dat gaat door
totdat de witte dwerg zoveel zwaarder is
geworden, dat hij ineenstort; dit gaat met
zoveel geweld gepaard, dat er een reusachtige
ontploffing ontstaat (de supernova).
De neutronenster blijft daarna achter.

ONDERZOEK NAAR INVLOEDEN VAN DE ZON

Het middelpunt van ons zonne systeem -de zon-
is de dichtsbijzijnde ster van de aarde. Velen
hebben zich afgevraagd hoe de zon is ontstaan
en ook zijn er volkeren geweest die de zon als
godheid aanbaden. Natuurlijk, de conditie van
de zon is belangrijk voor het leven op aarde.
Kleine veranderingen in de warmte straling
kunnen klimatologische veranderingen tot
gevolg hebben. Toch blijft het een mysterieus
verschijnsel. De energie die de zon produceert
en de dynamiek van de atmosfeer erom heen zijn
vaak vanaf de aarde bestudeerd. Toch komt men
steeds meer te weten door ruimtevaartuigen
dichter bij de zon te laten komen.

Zoals aardbevingen steeds meer inzicht geven
in de samenstelling van onze 'aardkloot', zo
komen astronomen steeds meer te weten over de
structuur van de zon. Er wordt bestudeerd wat
de invloed van de zon op onze aarde is, en
welke invloed het heeft op ons klimaat. Deze
studie vindt plaats op internationaal niveau
en wordt gecoordineerd door de Inter Agency
Consultative Group bestaande uit
wetenschappers.

ZONNEMISSIES

Verscheidene missies zijn gepland voor de
negentiger jaren. ESA en NASA hebben ook
twee missies gepland die verband houden
met het onderzoek naar de zon: SOHO, het Solar
and Heliospheric Observatory, en CLUSTER, dat
tot doel heeft studie te maken van ruimte
plasma physica. ISAS, de Japanse ruimtevaart
vereniging, en het instituut van ruimte
onderzoek van de Sovjet Unie nemen eveneens
deel aan deze onderzoeken.

SAMENSTELLING VAN DE ZON

De zon produceert, net als de andere sterren
in het heelal, energie door het omzetten van
waterstof in helium. We weten dat het grootste
gedeelte van de zon bestaat uit waterstof en
helium in de verhouding 10 tot 1. Verder
bestaat de zon voor 0,1% uit zwaardere stoffen.
De verandering van vier waterstof atomen in
helium binnen in de zon is bekend als een
kernreactie (kernfusie). Gedurende dit proces
transformeert de zon elke seconde ongeveer
4 miljoen ton van zijn massa in energie.
Desondanks brandt de zon gelukkig niet op:
4 miljoen ton is te verwaarlozen als je het
vergelijkt met de totale massa van de zon.
De levensduur van de zon wordt geschat op
ongeveer tien duizend miljoen jaar, en
gedurende die tijd heeft de zon minder dan
0,1% gebruikt van zijn totale capaciteit.
Deze onvoorstelbare hoeveelheid energie
produceert warmte en licht dat voor ons zo
belangrijk is.

De zon stoot ook kleine deeltjes af als
kennisgeving van de kernreactie die binnenin
plaatsvindt. Deze deeltje bestaan voornamelijk
uit protonen, elektronen en neutrino's. Het
zichtbare gedeelte van de zon noemen we
fotosfeer. Recht boven de fotosfeer zit de
chromosfeer die duizenden kilometers dik is en
waar de temperatuur stijgt tot ongeveer 10.000
graden Kelvin. Boven de chromosfeer vinden we
de corona waar de temperatuur van het
geioniseerde gas een hitte bereikt van een
miljoen graden en hoger.

SOHO

Door gebruik te maken van de gegevens van de
SOHO missie, hopen de wetenschappers antwoord
te krijgen op een aantal vragen als:
- waaruit bestaat het innnerlijke van de zon,
- wat voor functie heeft de corona en
- waarom is de vorm ervan zo onregelmatig.
SOHO is een ruimtevaartuig dat zodanig is
geconstrueerd dat het onophoudelijk op de zon
gericht kan worden. SOHO is uitgerust met
telescopen en spectrometers waarvan sommige
zo groot zijn als een telefooncel.

Wanneer wetenschappers het mysterieuze
inwendige van de zon bestuderen, geven de
neutrino's hen daarbij een niet onbelangrijke
indicatie. Neutrino's zijn bijna massaloze,
electrisch neutrale elementaire deeltjes die
zich verplaatsen met de snelheid van het licht.
Ze zijn een nevenprodukt van de energie
producerende kernreacties binnen in de zon, en
andere sterren waar waterstof wordt omgezet in
helium. Omdat neutrino's zeer zwak reageren
op materie, zijn ze moeilijk te ontdekken.
Door uit te vinden hoeveel neutrino's zich
afscheiden, krijgen de wetenschappers steeds
meer inzicht in de samenstelling van het
inwendige en de hoogte van de temperaturen
binnen in de zon. (Bron: ESA)

