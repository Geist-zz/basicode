157, zon 19 juni '88

PROGRESS-36 LOSGEMAAKT EN VERBRAND

Op 5 juni is, zoals werd verwacht, het
vrachtschip Progress-36 losgemaakt en
vernietigd voor de start van de Soyuz-TM5.
Men is bij deze operaties wel wat afgeweken
van eerdere tijdschema's. Meestal ligt er
tussen het afkoppelen van een vrachtschip en
de volgende lancering een langere periode.
In het radioverkeer tijdens oml. 13202/13203
van 1849-1854UT kwam het wegvliegen van de
Progress-36 ter sprake. Titov deelde mede,
dat zij Pr-36 nog konden waarnemen tot de
'omkering' en dat het nu wat moeilijk was om
een daarvoor geschikte patrijspoort te vinden.
Volgens Manarov lagen zij met het MIR station
op de zijkant. Het lukte even later toch en
Titov nam de Pr-36 waar zo ongeveer als Venus,
iets helderder zelfs. Om 1853UT maakte
Manarov in opdracht van TsUP een foto van de
Pr-36. Dat ging computermatig: om 1852 en 20
sec. commando ingevoerd; foto gemaakt om
1853UT precies. Helaas liet de bewolking boven
onze omgeving het waarnemen van de 2 ruimte
objecten niet toe. Jammer, vooral omdat de
motoren voor de afremming in werking werden
gesteld om 2028UT. Hierop is verbranding in
de atmosfeer gevolgd. Enkele dagen geleden is
(vermoedelijk nog met de Progress-motor) de
baan van het station iets verhoogd. Dit met
het oog op het rendez-vous met de Soyuz-TM5.

SOYUZ-TM5

De voorspelde lancering van de Soyuz-TM5 met
aan boord de kosmonauten Solovyov, Savynykh
en de Bulgaar Aleksandrov vond plaats om
1403UT op 7 juni '88. Enige ervaring met
operaties als deze leiden tot een zeker
vertrouwen in vaste schema's. Deze lancering
en de daarna volgende operaties zijn een
waarschuwing om niet al te veel op vaste
schema's te vertrouwen. Het begon al met de
afstoting van het vrachtschip Progress-36,
veel later dan normaal gebruikelijk, en de
verhoging van de baan van het MIR complex.
Hoger dan gebruikelijk, want voorspellingen
moesten iedere dag op 3.8 minuut later worden
gesteld. Dat er wijzigingen waren in de
uiteindelijke configuraties bleek ook al uit
het vervroegen van de lancering met 2 minuten,
voor kosmische begrippen een enorm verschil.
Dit alles betekende een extra waarschuwing om
alert te zijn en vooral het nieuws, alom door
deskundigen en ondeskundigen ruim verspreid,
goed te volgen en te analyseren.

SCHERP LUISTEREN

Na de lancering was het zaak z.s.m.
radioverkeer van de Soyuz-TM5 op te pikken
door scherp te luisteren op 121.750 mc. Scherp
luisteren op deze frequentie impliceert, dat
je trommelvliezen enorme opdonders krijgen,
want af en toe slaken mensen van de brandweer
of havendienst van de Luchthaven Zestienhoven
er de nodige kreten doorheen. Zo te horen was
het hen -nog steeds- onbekend welke frequentie
buren zij hadden !!!! Nu ter zake: de eerste
uren na de lancering leverden wel wat
radioverkeer op, het geven van 'checklisten'
en de mededeling, dat men tijdens de 6de omloop
klaar was om een koerscorrectie te ondergaan.
Ook bleek de Soyuz-TM5 te beschikken over een
Telemetrie zender op 166.125 mc, die (AM-wide)
een enorm sterk signaal door de ether joeg.
Het leek Hobbyscoop wel! Voor de waarnemer van
het radioverkeer op 8 juni was het een drukke
dag: buiten de overkomsten van de Soyuz-TM5 was
er natuurlijk ook nog de MIR. De kosmonauten
gingen (lancering van de Soyuz-TM5 of niet)
gewoon door met hun werk: astrofysische
waarnemingen en sukkelen met waterprobleempjes.

KOPPELINGSDAG

Interessanter was natuurlijk het radioverkeer
op 9 juni: de koppelingsdag. Hier is een boek
over te schrijven. Een bescheiden uitbreiding
van de electronische uitrusting maakte het
mogelijk om de 143.625 en de 121.750 mc
simultaan te beluisteren met meer succes dan
in het verleden. Het radioverkeer in de
naderingsfase was totaal verschillend. De MIR
bemanning maakte wel af en toe opmerkingen
over de nadering van de Soyuz, maar waren er
niet operationeel bij betrokken. De TV beelden
welke zij zagen waren genomen vanuit de Soyuz
en deze beelden kreeg TsUP ook. Zeer actief
waren de kosmonauten aan boord van de
Soyuz-TM5: zij leken zeer betrokken bij de
operatie en het zou mij niet verbazen als er
veel door hen werd gedaan buiten het
automatische systeem om. Dus niet alleen
waarnemen wat er gebeurde, maar ook zelf
ingrijpen. Dit natuurlijk wel met behulp van
de computer, want uitdrukkingen als
'invoeren', 'commando gegeven', etc. waren
telkens te horen. Solovyov rapporteerde
vlucht- en naderingsgegevens, zelfs het op
een bepaald ogenblik weer op een grotere
afstand komen kwam er duidelijk uit. De
belangrijkste correcties betroffen die rond
de 'rol-as', door Russen 'kren' genoemd.

AFWACHTEN IN SPANNING

Om 1553UT verdween het Soyuz (en het MIR-)
signaal in de ruis en het was afwachten wat
er verder zou gebeuren. Om 1530UT beloofde
Radio Moskou een directe reportage vanuit
TsUP om 1540UT. Deze bleef uit en het leek
er dus op of alles niet helemaal vlot verliep
(om met Russen te spreken: shchto to ne to).
Toen de volgende omloop (13264 van 1721-1728UT)
daar was, bleek alles in orde. Manarov deelde
mede, dat de koppeling was volbracht en dat
alles luchtdicht was afgesloten. Niets aan de
hand dus. Het luik stond zelfs al iets open en
het wachten met het openen en het binnenkomen
van de gasten wachtte alleen nog maar op de
goede TV-verbinding! Toen deze kwam was er
direct al een gelukwens van Gorbachyov. Deze
werd in de volgende omloop, toen dus de
kosmonauten bij elkaar waren, beantwoord. Ook
werden er toen wensen gestuurd aan de Bulgaarse
leider Zhivkov en waren de eerste Bulgaarse
woorden te horen. Solovyov rapporteerde, dat
zij hun 'ruimteschip' hadden geconserveerd.
(Een veel gebruikte term voor de 'afterflight
check'.) Overigens zullen zij voor hun
terugvlucht gebruik maken van de Soyuz-TM4.

Tot zover, Hobbyscoop vrienden, ik houd
jullie wel op de hoogte, jullie mij ook?
Chris vd Berg, NL-9165/A-UK3202.

EUTELSAT MAAKT ZICH OP VOOR LANCERING

Eutelsat bevindt zich nu in het laatste
stadium van voorbereiding van de
lancering van haar vijfde eerste- generatie
satelliet. De ECS 5 (die na de lancering
de naam Eutelsat I-F5 zal krijgen) moet
op 16 juni a.s. klaar staan in Frans
Guyana voor de geplande lancering van
21 juli met de Ariane-3 raket.
Na het testen van de satelliet in de ruimte
wil Eutelsat nog dit najaar de satelliet
plaatsen naast de Eutelsat I-F1 op 13 graden
oost, om alle radio en televisie kanalen
over te zetten van de F1 op de F5.
Dit moet in zeer korte tijd gebeuren zonder
dat er diensten door worden onderbroken.
De F1 zal daarna in een nieuwe baan op 16 graden
oost worden geplaatst.

MEER TRANSPONDERS

De vervanging van de F1 door de F5 biedt de
mogelijkheid om met meer transponders op 13
graden oost te werken. De 12 miljoen
aangesloten huishoudens en duizenden TVRO
bezitters die satelliet beelden kunnen
ontvangen kunnen dan nog meer gebruik
maken van de geboden diensten zonder daarvoor
hun apparatuur aan te passen of zelfs maar
te vervangen. Eutelsat is in pricipe
ermee accoord gegaan tot 10 transponders
op de Eutelsat I-F1 te gebruiken zodra deze
op 16 graden oost geplaatst is.
De Britse en de Franse Telecom en de
Spaanse Telefonica organisaties hebben al
te kennen gegeven zeer geinteresseerd te zijn
in de activiteiten van de F1 zodra deze in
positie is gebracht.
Eutelsat is een internationaal consortium
met 26 lidstaten, belast met het operationeel
houden van satelliet communicatie voor
nationaal en internationaal gebruik.

MAXWELL LEIDT SATELLIET-TV CONSORTIUM

Maxwell Communications van mediamagnaat Robert
Maxwell neemt de leiding in een joint venture
met British Telecom en uitgeverij WH Smith.
Gezamenlijk willen zij vanaf volgend jaar via
de Luxemburgse Astra-satelliet zes tv-kanalen
verspreiden, waarop Maxwell al eerder een
optie had genomen. Astra moet in november
de lucht ingaan.

De stap van Maxwell, British Telecom en WH
Smith is bedoeld als een tegenaanval op de
plannen van Rupert Murdoch's News International
en British Satellite Broadcasting (BSB). Beide
hebben respectievelijk vier en drie kanalen
gehuurd op de Astra-satelliet.

UITZENDINGEN IN D-MAC

Het Maxwell-consortium is van plan om in
D-Mac, de nieuwe Europese transmissiestandaard,
te gaan uitzenden. Datzelfde geldt voor BSB,
waarvan Pearson, eigenaar van de Financial
Times, een van de grote aandeelhouders is.
Verwacht wordt dat News International in de
al bestaande en minder geavanceerde standaard
PAL zal uitzenden. 'Een van de consequenties
daarvan is dat de kijkers van Murdoch niet in
staat zijn onze programma's te ontvangen, maar
onze kijkers kunnen wel kijken naar Murdoch's
programma's,' aldus Francis Baron, managing
director van WH Smith Television. Daar staat
tegenover dat de technologie voor D-Mac niet
eerder dan medio volgend jaar op de markt is,
en dat News International op zijn minst zes
maanden eerder de kijkers bereikt.
(Bron: Telecom Daily)

EXAMENS RADIOZENDAMATEUR

Op 9 november 1988 zal in Utrecht
het examen radiotechniek en
voorschriften 1 en 2 worden afgenomen.
Het examen voor Opnemen en Seinen van
morsetekens met snelheden van 8 en 12
woorden per minuut wordt afgenomen op
19 en 23 december 1988, eveneens in
Utrecht.

Aanmelden voor deze examens is mogelijk
tijdens werkdagen vanaf 20 juni tot en
met 29 augustus. Het aanmelden dient
telefonisch te geschieden bij het
Examensecretariaat voor Radiozendamateurs
in Groningen, telefoon 050 - 608029.
De aanmeldingen zullen schriftelijk
worden bevestigd. De kosten voor deelname
aan een van de examens bedragen f 62,50.
