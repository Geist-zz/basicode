
237, woe 7 juni '89

LANCERING GROOTSTE ARIANE SUCCESVOL

De allereerste vlucht van de Ariane 44L
raket is uiteindelijk toch nog een
succes geworden. De lancering moest
eerst een week worden uitgesteld door
een lekkage in de derde trap. Toen
vertrok hij toch. Met vier extra
boosters (totale hoogte van de raket
58,5 m) is hij in staat gebleken bijna
4400 kilo aan nuttige last omhoog te
brengen: voor het eerst TWEE grote
satellieten tegelijk. Die satellieten
zijn de Superbird A en de DFS
Kopernicus 1, beiden telecommunicatie
kunstmanen. Superbird A werd gebouwd
door Ford Aerospace. Hij zal
verbindingen op telefoon- en
videogebied verzorgen voor binnenlands
gebruik in Japan, met name tussen de
centrale eilanden en het noordelijk
gelegen eiland Okinawa. De positie zal
op 158 graden oost liggen. DFS
Kopernikus is een verbindings satelliet
gebouwd door een Duits consortium.

JAPANSE SUPERBIRD

De Superbird is vierkant, met twee
grote zonnepanelen en schotels. Hij
weegt bijna 2500 kilo en heeft 19
KU-band (14-14,4 GHz up- en 12.3-12.75
GHz downlink) transponders met een
vermogen van 35 Watt elk. Daarnaast
zijn er 10 Ka-band (27.5-29.25 up- en
17.7-19.4 Ghz downlink) transponders
aan boord met een vermogen van 29 Watt,
waarvan er drie op Tokyo gericht zijn
en 7 op de hele uitgestrekte eilanden
groep waaruit Japan bestaat. De
zonnepanelen van elk tien meter lengte
leveren rond 4000 Watt aan energie.

1800 MEGAHERTZ

De totale zendcapaciteit van de
satelliet bedraagt 1000 Watt over de
verschillende kanalen verdeeld. Totaal
is er 1800 MHz aan telecommunicatie
bandbreedte beschikbaar en daarmee is
de Superbird een van de meest
geavanceerde satellieten ter wereld. De
antennes en kanalen zijn zo uitgekiend
dat vrijwel elk plekje van Japan wordt
bestreken.

Superbird is een commerciele telecom
kunstmaan. Hij werd niet door de
Japanse PTT besteld maar door
Mitsubishi. Deze maatschappij vestigde
met 27 divisies van dezelfde groep een
Space Communication Corporation (SCC)
die drie kunstmanen zal omvatten:
Gemini, Superbird A en Superbird B, die
later dit jaar met een Ariane raket zal
worden gelanceerd.

Japan vormt een uniek gebied voor
telecommunicatie gezien ligging,
klimaat, verdeling van de bevolking
over het land en de verregaande
industrialisatie. De verbindingen zijn
nodig ondanks het sterk ontwikkelde
communicatienet dat al over het land
ligt.

DFS KOPERNIKUS

De Kopernikus is de eerste door de
Duitse Bundespost bestelde
telecommunicatie satelliet. Hij zal -
mits de proefperiode snel om is - nog
een belangrijke rol kunnen spelen voor
TV- distributie op de Berlijnse
Funkausstellung. Het apparaat zou tien
jaar mee moeten gaan en weegt 1416
kilo. Het is een box van 4.15 hoog die
een positie krijgt op 23,5 graad oost.

Aan boord zijn 11 transponders: 3 met
een 90 Mhz bandbreedte in het 14/11
GHz-bereik, 7 met een 44 MHz
bandbreedte in het 14/12 bereik en 2
met 90 MHz breedte in de ongewoon hoge
30/20 GHz band. Hij speelt ook een rol
als communicatie middel voor radio en
TV zonder tussenkomst van kabel of
gewone, aardse radiozenders. Allerlei
satelliet programma's, voor hotels,
nieuwsdiensten, pay-TV en video
distributie voor zowel educatieve als
commerciele doelen zullen er over
geleid worden. Ook data transmissie zal
er uitvoerig op worden beproefd en
verkeer tussen West Berlijn en de rest
van Duitsland.

DUITSE AANGELEGENHEID

De kunstmaan is gebouwd door een aantal
Duitse firma's zoals Siemens, MBB/ERNO,
Standard Elektrik Lorenz en
ANT-technik. Hij zal worden
gecontroleerd door het vluchtleidings
centrum van ESA in Darmstad. Het
apparaat zal mogelijk ook worden
ingezet - als hij op tijd in de vaart
is - bij HDTV proeven die op de
Funkausstellung in aug/sept in Berlijn
te zien zullen zijn.

ZWITSERLAND 56ste LID VAN INMARSAT

Inmarsat is de internationale
organisatie die het beheer heeft over
een wereldwijd systeem van satellieten
en mobiele communicaties die worden
gebruikt binnen de scheepvaart,
luchtvaart en gebruikers aan land. Deze
week meldde ook Zwitserland zich aan
als lid en werd daarmee de 56ste
aangeslotene bij deze internationale
organisatie. Op dit moment zijn er acht
Zwitserse terminals die gebruik maken
van de Inmarsat satellieten, zeven
daarvan staan op schepen en een wordt
op de grond als mobiel station
gebruikt. Het 55ste lid van de Inmarsat
organisatie is Tsjechoslowakije.

ISAMS ONDERZOEKT OZONLAAG

British Aerospace heeft een zeer
geavanceerd instrument gebouwd dat
informatie door kan geven over de
hoogste laag van de atmosfeer inclusief
de ozonlaag. De ISAMS was bedacht door
de Universiteit van Oxford en gebouwd
door British Aerospace. ISAMS is een
van de grootste en meest gecompliceerde
instrumenten ooit door Engeland in de
ruimte gebracht. Het zal meevliegen met
NASA's Upper Atmosphere Research
Satellite (UARS) die met een shuttle
gelanceerd zal worden in 1990. ISAMS
zal een belangrijke rol gaan spelen in
het onderzoek naar de aantasting van de
ozonlaag en de relatie tot klimaat
veranderingen.

METIS

Het Luchtmacht Meteorologisch Centrum
in Hilversum neemt vandaag het
Meteorologisch Informatie Systeem
'METIS' in gebruik. METIS is een nieuw
computersysteem dat de mogelijkheid
biedt grote hoeveelheden informatie te
verzamelen over het weer en die te
verwerken in kant en klare informatie
over de weersgesteldheid en
-verwachting. De gegevens van METIS
zijn voor iedere gebruiker onmiddellijk
oproepbaar.
Het nieuwe systeem, waarvan ook de
Marine en de Landmacht gebruik zullen
maken, is in staat de informatie zowel
in beeld als in tekst weer te geven.
Het met de hand tekenen van weerkaarten
behoort door de introductie van dit
snelle en betrouwbare systeem
definitief tot de verleden tijd.

INTEGRAAL SYSTEEM

De Koninklijke Luchtmacht heeft voor
haar operationele inzet een toenemende
behoefte aan meteorologische
informatie. Tot nu toe gebeurde het
verzamelen, verwerken en verspreiden
van meteorologische gegevens door
verschillende, onafhankelijk van elkaar
functionerende apparatuur. Vandaar dat
de Koninklijke Luchtmacht enkele jaren
geleden besloot het bestaande
verouderde systeem te vervangen door
een efficient integraal systeem.

Het eerste systeem, waarvan de software
en hardware werd ontwikkeld door de
firma Apicot-Sigmex, is nu opgesteld op
het Luchtmacht Meteorologisch Centrum
in Hilversum. Gefaseerd zullen de de
komende maanden alle zeven vliegbases
van de Koninklijke Luchtmacht met
'METIS' worden uitgerust. Binnen de
civiele zowel als de militaire
weerkundige diensten is de
meteorologische dienst van de
Luchtmacht de eerste die van een
dergelijk geavanceerd systeem gebruik
maakt.

De totaalkosten van het thans
gerealiseerde deel van het 'METIS'
project bedragen twaalf miljoen gulden.
Het systeem zal in het midden van de
jaren '90 zijn voltooid.

RADARSYSTEEM REGISTREERT VOGELTREK

De Koninklijke Luchtmacht werkt sinds
maandag 5 juni met een systeem dat als
eerste ter wereld uit radar signalen de
vogeltrek kan registreren. Het
zogeheten 'ROBIN' systeem (Radar
Observation of Bird Intensity and
Notification) is in opdracht van de
Koninklijke Luchtmacht ontworpen door
TNO. 'ROBIN' is in staat om op het
radarscherm door middel van speciale
filtermethoden vogels te herkennen. Op
deze wijze is niet alleen de vogeltrek,
maar ook de intensiteit van deze trek
vast te stellen.

VOGELAANVARINGEN

Aanvaringen met vogels doen zich bij de
Koninklijke Luchtmacht vooral voor
tijdens laagvlieg oefeningen met
gevechts vliegtuigen. Vorig jaar was er
sprake van 195 vogel- aanvaringen
waarvan 34 met materiele schade. De
oorzaak van het relatief hoge aantal
aanvaringen is de grote rijkdom aan
vogels in ons land. Gerelateerd aan het
aantal vlieguren is het aantal vogel-
aanvaringen bij de Koninklijke
Luchtmacht vijfmaal hoger dan bij de
Amerikaanse luchtmacht.

Het ROBIN systeem is bedoeld om vogel-
aanvaringen tijdens de vlucht te
voorkomen. Het is in staat grote
concentraties vogels snel en over een
groot gebied te meten en zal bovendien
worden aangewend om deze activiteit met
redelijke nauwkeurigheid te
voorspellen.

Het ROBIN systeem wordt o.m.
geinstalleerd op de Radar Post Noord
Friesland van waaruit de Koninklijke
Luchtmacht wordt voorzien van gegevens
over vogeltrek. De routes van de
gevechts vliegtuigen kunnen hierdoor
worden aangepast met als gevolg een
beperking van het aantal vogel-
aanvaringen.

LUCHTVAARTPRIMEUR

De vloot van het luchtvaart bedrijf
ATAS is uitgebreid met een voor Europa
uniek vliegtuig: een North American
Yale 64 uit 1940. Wereldwijd bestaan er
nog slechts 12 exemplaren, waarvan er 8
vliegen in Amerika en Canada. Met veel
inspanning is het gelukt om een toestel
in Amerika aan te kopen en naar
Nederland te vervoeren. De assemblage
op Schiphol is voltooid en op zondag 11
juni a.s. vindt de presentatie plaats
op de luchthaven Teuge.

Het toestel zal worden overgevlogen
door Yvonne van Gennip, en de verwachte
landings tijd is ca. 16.30 uur. Het
vliegtuig zal dan op spectaculaire
wijze worden gedoopt door Yvonne van
Gennip, naar wie het toestel is
vernoemd. Het geheel zal worden omlijst
door een demonstratievlucht van de
Yale, die volledig aerobatic is. De
vaste demovliegers zijn Luuk van Diepen
en Rob van Dijk, beiden hebben een
luchmacht achtergrond.

Extra aandacht op deze feestelijke dag
krijgt het Nederlandse Rode Kruis... en
niet alleen door de aanwezigheid van
haar ambassadrice Yvonne van Gennip.

