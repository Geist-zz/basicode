127, zon 14 feb '88

REMOTE SENSING IN EUROPA

In Beeldkrant 126 van afgelopen woensdag
gaven we U informatie over de ERS-1
satelliet. Dit is het vervolg hierop.

De tweede vlucht van de ERS satellieten,
n.l. die van de ERS-2, zal dezelfde impact
hebben als zijn voorganger ERS-1.
De lancering ervan zal zo rond 1993 liggen.
Ook van deze satelliet verwacht men een
levensduur van twee tot drie jaar.

ERS is een oog in het heelal om onze aarde
in de gaten te houden.
Het ERS ruimtevaartuig zal de eerste
niet militaire remote sensing satelliet
zijn die is uitgerust met een actief
Microwave Instrument (AMI) zoals een
windscatterometer of een Synthetische
Radar met lensopening. Deze nieuwe radar
kan verder en scherper spieden.
Dit is een van de voordelen op b.v.
infrarood of optische sensoren. De radar
kan op een tiende van een centimeter
nauwkeurig meten, b.v. het hoogste punt
van een golf. Eveneens een groot
voordeel van deze radar is het feit dat
hij enkele meters diep de grond in kan
'kijken'. Dit is met name belangrijk voor
b.v. de oogst en de bosbouw.
Ook kunnen oude riviertjes in door
droogte geteisterde gebieden worden
opgespoord.

HOE WERKT DE SAR?

De SAR ofwel de Synthetic Aperture Radar
genereert electromagnetische
microgolven die vanaf een korte antenne
worden opgestraald met de snelheid
van het licht. Als dit signaal -dat als een
groep pulsen wordt opgestraald- terugkaatst
op de antenne, die even stopgezet wordt
om te ontvangen i.p.v. te zenden,
worden de ontvangen echo's direct verwerkt.

Het specifieke karakter van SAR is dat
het de condities simuleert, waaronder een
hoog oplossend vermogen wordt verkregen
dat normaal alleen zou worden geproduceerd
door belichting van elk individueel element
van het doel door een erg lange antenne.
Om met een korte antenne hetzelfde te
bereiken als met een lange antenne, zendt
SAR stralen naar beneden.
De echo's daarvan worden door het ontvang
station verzameld en door een speciaal
daarvoor gemaakt computersysteem
verwerkt. Wel wordt natuurlijk rekening
gehouden met het tijdsverschil en de
snelheid van het ruimtevaartuig. Dus de
effectieve lengte van de antenne is de
afstand die de satelliet aflegt tussen het
zenden en ontvangen van een bericht.
Beelden die hiervan binnenkomen hebben een
veel hogere resolutie. Zelfs al zijn deze
beelden genomen vanaf de enorme hoogte
waarop het ruimteschip zich bevindt (ongeveer
800 km), met de ERS-1 is het mogelijk om
onder alle weersomstandigheden voorwerpen op
aarde van slechts enkele meters te 'zien'.

GRATIS NUMMER MET PTT NIEUWS

Als service aan het eigen personeel is de PTT
onlangs een 'nieuwslijn' gestart. Op het
gratis nummer 06-0100 is dagelijks een aantal
korte actuele berichten over PTT-zaken te
beluisteren. De service is in eerste instantie
bedoeld om PTT personeelsleden zo snel
mogelijk de laatste ontwikkelingen uit het
eigen bedrijf te kunnen melden, nog voordat
het nieuws in de kranten of op radio en
televisie verschijnt. Maar uiteraard kunnen
ook niet-PTT-ers het gratis nummer bellen.

Voor Hobbyscoop luisteraars en beeldkrant
lezers zijn de nieuwtjes op het gebied van
telecommunicatie waarschijnlijk het meest
interessant. Op de dagen dat wij het nummer
belden, werd ondermeer bericht over de
nieuwe zenders van Nederland 3 en over de
verwikkelingen rond spelshows waarbij het
publiek per telefoon kan reageren.

De lijn is 24 uur per dag en zeven dagen in
de week kosteloos bereikbaar. In principe
wordt het bandje dagelijks om 12 uur 's
middags ververst. Bij belangrijk nieuws
zelfs vaker. Het nummer nogmaals: 06-0100.

En als u zelf nieuws te melden mocht hebben:
de redactie is bereikbaar via 070-439301 of
070-439303. (Met dank aan Bart Oosterveld)

GROTE EN KLEINE DISKETTES

De nieuwe PC's zijn soms uitgerust met 3.5
inch diskdrives i.p.v. met het gebruikelijke
5.25 inch formaat. Dit kan problemen opleveren
als men al over software beschikt.
Het Leidse bedrijf CYCO Automatisering
begon zijn activiteiten vier jaar geleden met
drie man en is inmiddels uitgegroeid tot een
zaak met vijf en twintig medewerkers. Ter
gelegenheid van de opening van een nieuw pand
in het najaar van 1987 werd aan de pers een
exemplaar van hun programma 'PARAC' verstrekt.
Dit programma overbrugt de kloof tussen grote
en kleine diskdrives.

PARAC

Met behulp hiervan kan men twee PC's via de
parallel (printer) poorten met elkaar koppelen.
Het ene systeem fungeert dan als 'Master' en
de andere computer als 'Slave', d.w.z het is
mogelijk allerlei diskfiles (programma's en
datafiles) van de Master naar de Slave over
te brengen en dus van de ene diskette naar
de andere diskette te transporteren. Het
formaat doet er dan niet meer toe, het werkt
ook met 'harddisks'. En het gaat snel.

SNELHEID

Het voordeel van het gebruik van de parallel
poorten is, dat er acht bits gelijktijdig
worden overgezet, waarbij de snelheid wordt
bepaald door het langzaamste systeem. Twee
XT's doen er 15 minuten over om een 10 MB
harde schijf over te zenden, terwijl twee AT's
in dezelfde tijd 20 MB kunnen transporteren.
Wij hebben het programma uitgetest met een
PC-kloon, uitgerust met 5.25 inch diskdrives en
een Toshiba portabele met een 3.5 inch drive.

WERKING

Het programma is menu gestuurd. Men kiest op
het ene systeem voor verzenden en op het andere
systeem voor ontvangen. Er wordt dan gevraagd
van welke 'dir' er gecopieerd moet worden.
Het default 'huidige dir' is misleidend. Men
moet wel degelijk een path opgeven. Hetzelfde
geldt voor de 'dir' waar heen moet worden
geschreven. De filenamen mogen met wildcards
worden aangeduid, ook 'hidden files' worden
desgewenst meegenomen evenals subdirectories.
De verbinding tussen de beide systemen wordt
daarna automatisch tot stand gebracht.

RESULTAAT

Uit onze test blijkt, dat het programma werkt
overeenkomstig 'file-copy' van DOS. Beschermde
programma's kunnen niet worden overgezet.
Gelukkig komen die steeds minder voor, maar
beschikt men over een dergelijk programma, dat
men nu op het andere systeem wil gebruiken,
dan zal toch een versie op het vereiste disk
formaat moeten worden aangeschaft. Voor
normale programma's werkt het overzetten zonder
problemen en heel snel.

OPMERKINGEN

Een (klein) nadeel vinden wij, dat bij het
optreden van een foutje (doordat men b.v. heeft
vergeten de diskdrive te sluiten) de DOS-error
melding de schermopmaak danig verstoort, zodat
men moeite heeft het verloop van het copieer
proces te volgen. Dit was althans het geval
bij versie 4.07. Dit heeft echter geen invloed
op de goede werking. Het programma is niet
goedkoop, maar aanschaffen van nieuwe software
bij overgang op een ander systeem is veel
kostbaarder! Wij kunnen dit programma beslist
aanbevelen. (Met dank aan Pieter Vijlbrief).

COMPUTERVIRUS GEVANGEN IN ISRAEL

Een onbekende booswicht heeft geprobeerd
computers van de Hebreeuwse Universiteit van
Jeruzalem te besmetten met een
software-virus. Een dergelijk virusprogramma
is in staat grote hoeveelheden informatie te
vernietigen en kan zo de onderzoeks resultaten
van jaren verloren laten gaan. Volgens
Yisrael Radai, software ontwikkelaar bij het
computercentrum van de universiteit, is het
virus de ernstigste bedreiging die hij ooit
tegengekomen was.

Een computervirus is een stel opdrachten dat
zichzelf kan voortplanten, wanneer een
saboteur het eenmaal heeft losgelaten. Het
verplaatst zich van de ene naar de andere
computerschijf om daar ongemak en schade te
veroorzaken. Net als een biologisch virus
maakt een computervirus hierbij misbruik van
de mogelijkheden die zijn gastheer ongevraagd
biedt.

ANTIPROGRAMMA

Kort nadat het virus was ontdekt, konden
deskundigen van de universiteit een programma
maken, waarmee het virus kon worden
aangetoond en buiten gevecht gesteld. Wie dat
antiprogramma niet toepast, zal het virus in
het algemeen pas opmerken, als het al te laat
is. Het gevaar heeft bestaan, dat het virus
onderzoeks resultaten, boekhoudingen, de
studenten administratie en andere essentiele
informatie zou vernietigen. Ook instituten en
individuen buiten de universiteit waren al
besmet. Het virus bevond zich op MS-DOS
diskettes, die vrijelijk werden gekopieerd.

PROFIEL VAN DE BOOSWICHT

Volgens Radai moet het virus uitgedacht zijn
door een kennelijk geestelijk gestoord
persoon, die macht over anderen wilde
uitoefenen, zonder zich erom te bekommeren
hoe. De booswicht moet goed op de hoogte zijn
geweest van de werking van de computer: hij
liet zijn virus rechtstreeks de diskdrive
aanspreken en vermeed zo de beveiligingen,
waarvan men normaal gebruik maakt. Het virus
nestelde zich op een standaardmanier in het
geheugen van de computer. Het virus zette
kopieen van zichzelf op alle diskettes
waarmee het in aanraking kwam en verspreidde
zich zo naar computers die eerst nog gezond
waren.

TIJDBOM

De saboteur mikte op vrijdag 13 mei 1988 als
de dag waarop het virus informatie zou
vernietigen. Tot die tijd zorgde het virus op
vrijdagen en op de dertiende van elke maand
voor een vertragingen in besmette computers.
De maker van het virus had er niet aan
gedacht dat een en dezelfde computer
meermaals besmet zou kunnen worden. Er raakte
dan steeds meer geheugenruimte bezet, en de
vertraging werd echt merkbaar. Toen
deskundigen naar de oorzaak gingen zoeken,
werd het virus snel ontdekt.

COMPUTER-AIDS

Volgens de Israelische computerdeskundige
Bushinsky zijn computervirussen een nieuwe
uiterst gevaarlijke ontwikkeling voor de
militaire, de industriele en de zakelijke
wereld. 'Virussen kunnen voor computers de
betekenis krijgen, die AIDS heeft voor sex.
Er zal een einde komen aan de vrije
uitwisseling van informatie, die er nu nog
is. Iedereen zal zal heel voorzichtig worden
met wie hij nog informatie wil uitwisselen.'
In feite is het nog erger dan met AIDS, want
voor computers bestaan geen condooms...

GJ van Lonkhuyzen scheurde dit bericht van de
telex en Pim van Tend bewerkte het voor ons.
