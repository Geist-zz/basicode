179, maa 31 okt '88

BESPREKING BOEKEN MS-DOS

Onze MS-DOS specialist Pieter Vijlbrief las
weer enkele boeken voor ons. Hier volgt het
verslag van zijn bevindingen

WINDOWS, door Nancy Andrews.

Handleiding bij Microsoft's Grafische
Besturings omgeving, uitg. Kluwer, 288 pag.,
prijs f 76,50. Nederlandstalig.
Dit boek behandelt op duidelijke wijze de
installatie en het gebruik van dit bekende
programma, dat een raamwerk vormt, waarbinnen
andere programma's kunnen worden aangeroepen.
Het programma hoort thuis op een PC, die met
een harde schijf is uitgerust. In het boek
wordt ook ruime aandacht geschonken aan de met
MS-Windows meegeleverde programmatuur, zoals
de klok, de rekenmachine, het kladblok, de
kaartenbak, de agenda en meer van dergelijke
'resident' programma's. Voor mensen die niet
kunnen wennen aan de toch vrij omslachtige MS-
DOS commando's wordt het omgaan met de
computer aanmerkelijk vergemakkelijkt door het
eenvoudige gebruik van de muis (of enkele
toetsen van het toetsenbord) om het systeem te
besturen. Jammer is alleen, dat de index van
deze handleiding wel erg beknopt is
uitgevallen. We vinden het toch een heel goed
boek en bevelen het dan ook van harte aan.

dBASE III PLUS, door Douglas Hergert.

Gebruikershandboek, 631 pag., uitg. Kluwer,
prijs f 98,50. In het nederlands.
Dit encyclopedisch ingedeelde boekwerk is
speciaal gericht op de nederlandse versie van
dit zo bekende kaartenbak programma van
Microsoft, dat met behulp van zijn eigen
programmeertaal aan elke behoefte kan worden
aangepast. In dit boek worden de talrijke
commando's uitvoerig besproken en met
voorbeeld programma's toegelicht. Een
uitvoerige index maakt het zoeken erg
eenvoudig, daardoor is het een uitstekend
naslagwerk geworden. Voor gebruikers van een
oudere versie (dBASE III) is steeds het
eventuele equivalente commando vermeld. Het
boek maakt een keurig verzorgde indruk en is
zeer volledig. Voor serieuze gebruikers van
deze programmatuur aanbevolen!

PC-ZAKBOEKJE dBASE III PLUS

Dit door J. Kuis vertaalde werkje is eerder in
het engels verschenen bij Microsoft Press en
wordt in vertaling uitgebracht door Kluwer.
Het telt 108 pagina's en kost f 24,50. Het
langwerpige formaat maakt het gebruik als
'zak'-boekje in letterlijke zin mogelijk. Het
boekje geeft van de meest gebruikte dBASE III
PLUS opdrachten en -functies de volledige
syntax en van de wat ingewikkelder opdrachten
ook korte voorbeelden. Het is bedoeld voor de
wat gevorderde gebruiker en op dezelfde wijze
opgebouwd als het besproken Gebruikers-
handboek. Men kan tijdens het werk snel even
de juiste syntax van een commando opzoeken.
Erg handig in het gebruik. (Bedankt, Pieter!)

MACHINE LEARNING PROJECT

Siemens en MIT, het Massachusetts Institute
of Technology, werken samen in het ML
(Machine Learning) project. De programma's die
hiervoor ontwikkeld gaan worden, lijken te
werken als het menselijk brein, ofwel een
zeer ingewikkeld systeem van onderling
verbonden zenuwcellen, die informatie signalen
binnen krijgen, waarna zij, afhankelijk
van de hoeveelheid en de soort informatie,
andere signalen uitzenden. Deze uitgezonden
signalen gaan via koppelstations die een
leerproces mogelijk maken. Voor ML zit
het probleem hoofdzakelijk in het nabootsen
van deze netwerken met de koppelstations.
MIT is toonaangevend op het gebied van
Machine Learning en beschikt naast een
laboratorium voor computer wetenschappen over
instituten die zich o.a. bezighouden met
het functioneren van de hersenen van de mens.

TOEPASSINGEN VAN MACHINE LEARNING

- Het herkennen en bewerken van beelden.
- Het herkennen van gesproken woord en het
omzetten ervan in tekst en omgekeerd.
- Procedures om robots te besturen, waardoor
de robot zichzelf omschakelt, afhankelijk
van de gegeven situatie. De robot heeft dan
niet voor elke handeling meer een ander
besturings programma nodig.
- Medische diagnose: met behulp van ML
programma's die gebruik maken van onderlinge
vergelijking van verscheidene case studies,
wordt de trefzekerheid van de diagnose
vergroot.

Dergelijke programma's lenen zich uiteraard
ook voor analyses van technische systemen.
De hierboven geschetste toepassingen van ML
liggen echter nog een eind van ons vandaan.
Desalniettemin worden de kansen op praktische
toepasbaarheid bij de ontwikkeling van een
zelf lerend systeem wel sterk vergroot door
deze samenwerking. (Uit: 'Notities', Siemens)

COMNET VIDEOTEX-DATABASE

ComNet verhuurt aan derden database bestanden
in de ComNet databank, waarbij buitenstaanders
niet merken dat zij werken op het systeem van
het Papendrechtse bedrijf. Deze nieuwe dienst
is mogelijk met behulp van de videotex acces
point structuur Datanet 1, waardoor de
gebruiker slechts lokaal telefoontarief hoeft
te betalen. De exploitant van de dienst heeft
een eigen dienstnaam op Datanet 1. Het kost 1
week om een dergelijke dienst op te zetten.

ComNet en de PTT hebben een speciaal
demonstratie bestand geopend voor
geinteresseerden. Dit bestand is via de
videotex-PAD's van Datanet-1 bereikbaar.
Gebruikers krijgen gratis toegang door 'demo'
in te tikken, zodra hij verbinding heeft met
een van de videotex-PAD's. Info: ComNet,
Richard Muller, Papendrecht, tel. 078-411010.

CD-ROM MET FILMBESCHRIJVINGEN

Het Nederlands Omroep produktie Bedrijf (NOB)
heeft een CD-Rom besteld bij de elektronische
uitgeverij Samsom-Veldkamp. De beschrijvingen
van de film- en beeldbanden vanaf 1956 tot dit
jaar worden door Samsom-Veldkamp, onderdeel
van Wolters Kluwer, via een databank
toegankelijk gemaakt en op CD-Rom uitgebracht.
Tot en met volgend jaar is met de opdracht een
bedrag van f2,5 miljoen gemoeid, en een optie
van f8,5 miljoen over de periode 1990-1994.
Het Information Storage en Retrieval pakket
Status wordt gebruikt voor de opbouw van de
databank. (Bron: Telecom)

VOORGFORMATTEERDE MINIDISKETTES

Verbatim, een dochter onderneming van Eastman
Kodak, heeft voor de Europese markt een nieuwe
5,25 inch diskette met hoge dichtheid
geintroduceerd die geformatteerd aan de
consument wordt geleverd. De nieuwe Datalife
minidiskettes worden in de fabriek
geformatteerd voor IBM PC-AT's en compatibles
die van DOS 3.0 of hoger gebruik maken. Een
van de voordelen van deze voorgeformatteerde
diskettes is dat gebruikers er direct mee aan
de slag kunnen en dus veel tijd besparen.
Daarnaast bieden deze diskettes nog een ander
voordeel. Verbatim garandeert namelijk dat
alle Datalife diskettes 100% foutvrij zijn.

De tweezijdige diskettes bevatten 96 tracks
per inch, tweemaal zoveel t.o.v. de standaard
minidiskettes. Elke Datalife diskette beschikt
over een capaciteit van 1,2 Mb, hetgeen gelijk
staat aan ongeveer 600 getypte pagina's A4.

HCC MICROCOMPUTER DAGEN 1988

De HCC Microcomputer Dagen 1988 beloven ook
dit jaar weer een groot succes te worden. Het
aanbod en de verscheidenheid van microcomputer
zaken is dit jaar opnieuw sterk uitgebreid ten
opzichte van vorig jaar. De ca. 400 commerciele
exposanten en de 100 deelnemers uit de amateur
wereld geven een volledig overzicht van wat er
in microcomputer land gebeurt, zowel in de
professionele als in de amateur sfeer.

De produkt- en project- presentaties die voor
een groot deel op de microcomputer show plaats
vinden, worden ondersteund door een aantal
demonstraties en speciale items rond het thema
'PC PRIVE'. Zo zullen bv. lezingen en mini-
cursussen ingaan op de voor- en nadelen van
'PC PRIVE' projecten.

Naast het bovengenoemde show gedeelte is er
natuurlijk het van oudsher bekende markt
gedeelte. Op de commerciele markt wordt door
talloze aanbieders hard-, soft-, course-,
paper- en zelfs vaporware aangeboden. Hier
bent u in staat in 'one stop shopping' een
complete microcomputer uitrusting aan te
schaffen tegen een aantrekkelijke prijs. Via
stunts en winkeldochter- verkoop kan men zijn
apparatuur uitbreiden met interessante snufjes.

AMATEUR MARKT

Op de amateur markt die dit jaar rond het HCC
PLEIN gegroepeerd is, laten de regionale HCC
afdelingen en de gebruikers groepen van de HCC
zien, waarmee zij in de vrije tijd bezig zijn.
De verbluffende high-tech demonstraties tonen
aan, dat de resultaten van een vrijetijds
besteding zich kunnen meten met professionele
resultaten. Op deze amateur markt wordt u
tevens vakkundig voorgelicht over algemene en
merkspecifieke microcomputer zaken. Ook bestaat
de mogelijkheid om de inhoud en kwaliteit van
diverse software bibliotheken te bekijken.
Deze bibliotheken bevatten een overstelpende
hoeveelheid programmatuur (meer dan 2 gigabyte
= 2.000.000.000 byte, te vergelijken met 1
miljoen pagina's A4) welke tegen kopieer kosten
aan leden ter beschikking wordt gesteld.

HCC EN PC-PRIVE

Ook hier speciale aandacht voor de nieuwe leden
van de HCC die aan PC-prive projecten hebben
meegedaan. Mede door deze aanwas uit PC-prive
projecten is het ledental van de HCC gestegen
van 40.000 naar 70.000 leden, zodat gesteld
kan worden dat de HCC een ware overkoepelende
instantie in de microcomputer wereld is.

Een bezoek aan de HCC Microcomputer Dagen in
de Jaarbeurs te Utrecht is dan ook de moeite
waard. De beurs is vrijdag 25 en zaterdag 26
november van 10 tot 17 uur geopend. De entree
bedraagt f7,50 per persoon ouder dan 12 jaar.
Met een reductie coupon is de entree f5,00.
Leden van de HCC hebben gratis toegang. De
catalogus van de HCC Microcomputer Dagen is
ook in de tijdschriften handel verkrijgbaar
en bevat eveneens een entree bewijs. Meer
informatie is te verkrijgen via het HCC
kantoor, tel. 03403-78788 (10-12 en 14-16 u).
