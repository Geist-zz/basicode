198, maa 9 jan '89

SPREEKUUR GEWIJZIGD

Met ingang van 1 januari is het spreekuur van
Hobbyscoop verplaatst naar de VRIJDAG. U kunt
ons bellen van 10 tot 12 uur 's morgens op
telefoon nummer 035-773015. Natuurlijk kunt u
ook altijd schrijven naar Postbus 1200, 1200
BE in Hilversum.

APELDOORNSE COMPUTERDAGEN

Op 13 en 14 januari a.s. vinden in het nieuwe
Congres- en Evenementen centrum America in
Apeldoorn de Apeldoornse computerdagen plaats.
Deze beurs voor hobbyisten en professionele
gebruikers wordt georganiseerd in samenwerking
met de HCC en is de eerste in zijn soort in
de regio Apeldoorn.

Heel bijzonder op deze beurs is de aanwezigheid
van de Duitse computerclub Chaos, die
bekendheid kreeg door het 'inbreken' bij
gevestigde computer systemen, zoals b.v. bij
NASA. Chaos doet dit om aan te tonen dat er
iets mis is met de veiligheid van de
opgeslagen gegevens.

De HCC heeft naast een algemene informatie
stand een doorlopende demonstratie van het
Elektronisch Post Systeem. Ook op de beurs een
demonstratie van een compleet gedigitaliseerde
modeltrein besturing.

Tijdens de Apeldoornse Computerdagen worden
diverse cursussen aangeboden en komen
verschillende gebruikers groepen met
demonstratie software. Ook Hobbyscoop zal op
deze eerste Apeldoornse computerbeurs van de
partij zijn.

De Apeldoornse computerdagen zijn voor het
publiek geopend op vrijdag 13 januari van
16.00 - 21.00 uur en op zaterdag 14 januari
van 11.00 - 17.00 uur.

VIDEOTEX NEDERLAND

Om een snelle en grootschalige introduktie
mogelijk te maken van een landelijke videotex
netwerkdienst voor particulieren en zakelijke
gebruikers, is door 4 partijen een belangrijke
eerste stap gezet tot bundeling van hun
aktiviteiten in een overkoepelende organisatie
met de naam Videotex Nederland.

Videotex Nederland is een initiatief van
Telematica Info Structuren (TIS), Kabel
Experiment Zuid-Limburg, Infodam en de
initiatief nemers van het Digitaal Elektronisch
Meld- en Oproep Systeem (DEMOS). Het tot stand
komen van Videotex Nederland is sterk bevorderd
door de financiers, met name Euroventures en de
Maatschappij voor Industriele Projecten (MIP).
De banken en institutionele beleggers hebben
grote belangstelling getoond voor het tot stand
komen van Videotex Nederland.

AKTIVITEITEN PROFIEL

Telematica Info Structuren heeft zich speciaal
toegelegd op het onderzoeken v/d mogelijkheid
een aan het Franse Minitel soortgelijk systeem
op de Nederlandse markt te introduceren.

Kabel Experiment Zuid-Limburg exploiteert onder
de naam Totaalnet onder meer een videotex
netwerkdienst met 90.000 aangeslotenen.
Totaalnet heeft recent besloten haar
dienstverlening uit te breiden in een aantal
grote steden en heeft daarvoor de nodige
financiele middelen vrijgemaakt.

Infodam is het initiatief van een groep
bedrijven om te komen tot de introduktie van
een landelijke videotex netwerkdienst waarbij
gebruik wordt gemaakt van zowel een aan het
Franse Minitel verwant systeem als van het
gecombineerde gebruik van kabeltelevisie
netten en het telefoonnet (hybride techniek).

DEMOS is het initiatief van een groep bedrijven
om het gebruik van tweeweg kabel technologie
te bevorderen. Door Deltakabel Telecom is
daarvoor een systeem ontwikkeld.

AANBOD VIA MEERDERE WEGEN

Door de samenwerking in Videotex Nederland
zullen videotex diensten kunnen worden
aangeboden via het telefoonnet, via het
gecombineerd gebruik van telefoonnet en
kabeltelevisie netten, en via alleen het
kabeltelevisie net, waarbij de gebruikte
systemen volledig transparant zijn en de
dienstverlening aan informatiediensten-
aanbieders en aan eindgebruikers uniform is.
Videotex Nederland zal in een projectmatige
opzet projecten uitvoeren, waarvoor de
deelnemende partijen reeds de nodige
initiatieven hebben ontplooid.

WINDENERGIE IN AFRIKA

'In Soedan pompen boeren meestal met behulp van
windmolens continu water op, maar dat kan beter
alleen 's ochtends tussen acht en twaalf uur
gebeuren. Uit bestudering van het gedrag van
de wind in Soedan volgt, dat de wind 's morgens
toeneemt en omstreeks tien uur een maximum
bereikt, daarna neemt de windsnelheid weer
langzaam af'.

Dat zegt drs. E.H. Abu Bakr uit Soedan, die op
20 december j.l. aan de Technische Universiteit
Eindhoven hoopt te promoveren op het
proefschrift 'The boundary layer wind regime of
a representative tropical African Region,
Central Sudan'. Hierin beschrijft de 29-jarige
Eiman Hassan Abu Bakr een methode voor het
maken van betrouwbare schattingen van
beschikbare windenergie. Ook heeft zij klimaat-
modellen ontwikkeld. En dat niet alleen voor
haar geboorteland Soedan, maar ook voor de
andere landen in tropisch Afrika, waar
onvoldoende weerstations zijn.

WEINIG WEERSTATIONS

'In Soedan staan maar weinig weerstations. Zo
is mijn geboorteland zeventig maal groter dan
Nederland en telt slechts 53 weerstations tegen
57 van dergelijke stations in Nederland.
In Soedan wordt in de meeste weerstations de
windrichting en de temperatuur gemeten en soms
ook de luchtdruk. De betrouwbaarheid van die
meetgegevens verschilt nogal'.
Aan het woord is Eiman Hassan Abu Bakr, die
in haar proefschrift aantoont dat uit
beschikbare weergegevens een bestand opgebouwd
kan worden dat nuttig materiaal oplevert. Aan
de hand van dit bestand heeft zij schattingen
van beschikbare windenergie gemaakt en
ontwikkelde en toetste zij klimaatmodellen.

SNELLER EN GOEDKOPER

Bestaande windmodellen zijn in het algemeen
gebaseerd op het klimaat in Europese landen en
zijn niet bruikbaar voor Sahel-landen zoals
Soedan. In de tropen spelen bij wind-
voorspellingen andere factoren een rol dan in
deze contreien. Zo zijn er grote variaties in
vertikale stabiliteit van de luchtlagen. En er
treden moessons op.

Kortom: een model voor Soedan was niet
beschikbaar en voor betrouwbare
windvoorspellingen wel noodzakelijk. Daartoe
bestudeerde drs. Abu Bakr onder meer de
natuurkundige aspecten van het windgedrag in
de luchtlaag nabij de bodem (d.i. oppervlakte-
wind) in een gebied ter grootte van 700 bij
800 kilometer in Centraal Soedan.

Aan de hand van ruim 300.000 onbewerkte
meetgegevens van de Soedanese Meteorologische
Dienst is een klimaatmodel ontwikkeld en
getoetst. Die gegevens bevatten zowel
oppervlakte- waarnemingen als een beperkt
aantal sonderingen in de bovenlucht over een
periode van drie jaar. De gegevens zijn op
betrouwbaarheid gecontroleerd en waar nodig
gecorrigeerd.

Abu Bakr zegt hierover: 'Noodzakelijk is wel,
dat vooraf voldoende informatie wordt vergaard
over de waarnemings procedures en over de
omgeving van de aanwezige weerstations. Het
opbouwen van een gegevens bestand langs deze
weg is betrouwbaar, en zowel sneller als
goedkoper dan de aanmaak van een bestand met
behulp van een nieuw waarnemings netwerk'.

Een ander resultaat uit haar proefschrift:
voor schatting van de windenergie in de Sahel-
landen is het onjuist om de windfrequentie
verdeling van het gehele jaar te gebruiken.
Maandelijkse frequentie verdelingen geven
betrouwbaardere schattingen vanwege de grote
seizoenvariaties in de regionale wind.

SPRINKHANEN

In de eerste stelling bij haar proefschrift
poneert Eiman Hassan Abu Bakr een heel ander
aspect dat bij deze studie naar voren kwam,
namelijk sprinkhanenplagen en de snelle
verplaatsing van die sprinkhanen. Zij heeft
nu een idee gevormd van het klimaat vanaf de
grond tot op 1 kilometer hoogte. Op die hoogte
vliegen de sprinkhanen onwaarschijnlijk snel.
Vandaar dat tot nu gesuggereerd wordt dat
sprinkhanen in die gebieden dag en nacht
vliegen. Maar dan nog is de snelheid waarmee
de zwerm zich verplaatst onvoorspelbaar. Abu
Bakr heeft nu ontdekt dat zowel overdag als
's nachts op een bepaalde hoogte een zeer
snelle wind (jetstream) waait. Daarvan maken
de sprinkhanen gebruik.

'Als je de windrichting kent en de snelheid en
tijden van die jetstreams, dan kun je
voorspellen waar en wanneer de zwerm komt. Met
welke wind de sprinkhanen zwerm meereist. Dat
lost het probleem van de sprinkhanen plagen nog
niet op, maar het maakt bestrijding mogelijk.
Daarvoor is meer onderzoek nodig, bijvoorbeeld
radiografische metingen. Zo'n onderzoek leert
je nog beter te begrijpen wat de invloed van
het klimaat op de omgeving is'.
(Bron: TU Eindhoven)

BEELDKRANT ADVERTENTIES

J. Bot uit Zaandam biedt zijn Sony HB-F9P MSX-2
computer te koop aan, incl. ca. 30 spelletjes.
Vraagprijs: f300,-. Tel. 075-163017 (na 18 u)

Te koop: Philips MSX-2 computer, type 8250 (met
garantie tot maart 1990), printer merk General
Electric, 2 joysticks, en diskettes met o.a.
spelletjes, EASE 1.4 en Delta Basic. Alles
samen voor f1500,-. Inlichtingen: dhr. van
Oostveen, Hoorn, tel. 02290-41570.

J.G. Pel uit Haarlem biedt aan: een TRS-80
computer met 3 diskdrives en groene monitor,
tegen elk aannemelijk bod. Verder een seriele
printer, merk Commodore MCS 801, voor f250,-.
Bel voor nadere info: 023-359958.
