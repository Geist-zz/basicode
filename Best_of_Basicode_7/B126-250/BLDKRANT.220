
220, maa 10 apr '89

GLASVEZELTECHNIEK

Componenten, systemen en meettechniek,
door Dieter Lutzke, 375 pag., uitgave
Kluwer, ISBN 90 201 2173 1, uit het
Duits vertaald, prijs f 94.50.
De glasvezel techniek is een sinds de
uitvinding van de Laser (in het begin
van de jaren 60) tot ontwikkeling
gekomen techniek van gegevens
overdracht met behulp van licht.
Overigens blijkt het, dat
berichtenverkeer met behulp van licht
al zeer oud is. Zo werd de ondergang
van Troje al in de zesde eeuw voor
Christus door middel van lichtsignalen
gemeld. En in 1794 bestond er ook al
een optische telegraaf, die in 6
minuten een bericht van Parijs naar
Lille kon overbrengen. Napoleon maakte
gebruik van dit soort berichtenverkeer
bij zijn militaire en politieke acties.
Maar de moderne glasvezel kabel vormt
wel een geweldige vooruitgang in de
techniek van de datacommunicatie. Dit
boek is weliswaar slechts als een
inleiding tot deze techniek bedoeld,
maar de gedegen 'Duitse' opzet van dit
werk waarborgt een veelheid van
gegevens, waaruit men stellig in eerste
instantie een goed inzicht in deze voor
velen nieuwe materie zal verkrijgen.
Besproken worden o.a. de principiele
opbouw van een verbinding met
lichtgeleiders, de daaraan ten
grondslag liggende natuurkundige
principes, de benodigde grondstoffen,
de fabricage methoden van
lichtgeleiders en de techniek van de
glasvezelkabel. Dan komt de koppelings
techniek aan de orde en wordt gesproken
over de daarbij optredende verliezen.
O.a. gaat het hier ook over steker
verbindingen. Natuurlijk mag ook een
uitvoerige bespreking van de
zendelementen (de licht-zenders) niet
ontbreken, evenals de ontvangst
elementen, waarvan ook een vrij
compleet overzicht wordt gegeven. En
dan volgt een hoofdstuk over de
systemen (open- en gesloten netwerken)
en de diverse modulatie methoden,
waarbij ook een bespreking van de
storingsbronnen niet wordt vergeten.
Een volgend hoofdstuk is gewijd aan de
meettechniek, die natuurlijk speciaal
voor deze lichtcommunicatie is
ontwikkeld. En in een aantal appendices
vinden we o.a. een verklaring van de
belangrijkste afkortingen en symbolen,
stralennatuurkundige en lichttechnische
begrippen, enz. Een uivoerige index
besluit dit boekwerk, dat ik aan
iedereen kan aanbevelen, die met de
nieuwe ontwikkelingen van zijn tijd op
de hoogte wil blijven. Bedenk daarbij
wel, dat het geen populair
wetenschappelijke verhandeling is, maar
een gedegen technisch overzicht van de
glasvezel techniek, hetgeen het juist
voor de oprecht geinteresseerden
aantrekkelijk maakt. (Met dank aan
Pieter Vijlbrief)

OPTISCHE VERBINDING VOOR COMPUTERS

Wetenschappelijke medewerkers van IBM
hebben een reeks van drie experimentele
computerchips gedemonstreerd, die
wellicht de krachtigste
opto-elektronische chips zijn, die ooit
werden vervaardigd. Elke 6,35 mm brede
chip bevat vijftig maal zo veel
componenten als ooit op een
computerchip werd samengebracht voor
het opto-elektronisch zenden, ontvangen
en verwerken van gegevens. Deze chips
kunnen de gegevens tien maal zo snel
verwerken als de computers, die zij
verbinden. Aangenomen wordt dat men,
door het combineren van deze functies
in deze drie chips, de mogelijkheden
heeft geschapen voor een
betrouwbaarder, snellere en goedkopere
gegevens communicatie.

De IBM-wetenschappers beschouwen deze
chips als de voorlopers van de snelle,
economische en efficiente optische
verbindingen, die nodig zullen zijn om
vele verschillende computers onderling
te verbinden -vanaf onderzoekers, die
geavanceerd en op supercomputers
gebaseerd onderzoek verrichten tot aan
individuele PC-gebruikers. Chips, zoals
deze van IBM, kunnen functioneren als
ontvanger/zender binnen of naast de
computers, die gegevens uitwisselen.

Vele complexe en nuttige toepassingen -
zoals voorspellingen op economisch
gebied, hypersone vluchtsimulaties of
demografisch onderzoek - zullen gepaard
gaan met gedetailleerde beelden die uit
miljarden en zelfs biljoenen databits
zijn samengesteld. Voor het verzenden
van dergelijke beelden van het ene
laboratorium of bedrijf naar het
andere, zijn efficiente en betaalbare
transmissie technieken nodig.

CONDITIONERING

De geavanceerde en gecomprimeerde
IBM-circuits 'vertalen' de laserbundel
- die miljarden keren per seconde aan-
en uitknippert - in de elektrische
'taal', die de computer begrijpt. Dit
proces wordt 'conditioneren' genoemd.

Het huzarenstukje van het conditioneren
van gegevens kan worden vergeleken met
de opgave waarvoor een verkeers
regelaar zich geplaatst ziet wanneer
hij samenkomende verkeers stromen in
een tunnel met een rijstrook moet laten
opgaan. De voertuigen stellen de vele
berichten voor, die van de ene naar de
andere computer gaan. Deze moeten
soepel worden samengevoegd tot een
snelle eenbaansweg (de optische vezel,
die de computers verbindt). Als zij met
een zeer hoge snelheid aan het andere
uiteinde tevoorschijn komen, moeten zij
weer in de juiste rijstroken worden
terug geplaatst. Dit moet allemaal
foutloos gebeuren.

INTEGREREN VAN FUNCTIES

Door de optische, de data transmissie-
en de gegevens conditionerings functies
te integreren, kan men deze zeer snelle
informatie- uitwisseling
betrouwbaarder, met minder energie
verbruik en tegen veel lagere kosten
verrichten dan met de huidige optische
glasvezel verbindings technieken. Dit
komt omdat het economischer is om een
meer geintegreerde functionele eenheid
te fabriceren dan een reeks pakketten
samen te voegen, die vervolgens moeten
worden verbonden door middel van
kostbare bedrading, die de gegevens
stroom kan vertragen.

TOEPASSING VAN GALLIUM ARSENIDE

De IBM wetenschappers vervaardigden de
zender- en ontvangerchips van gallium
arsenide (GaAs), een materiaal dat zeer
geschikt is voor opto-elektronische
apparaten omdat het lichtpulsen kan
opsporen, kan dienen als een
elektronisch circuit met een hoge
snelheid en tot een zeer snelle, kleine
laser kan worden gemaakt. De derde chip
van de reeks bevat een GaAs
injectielaser, die gebruik maakt van
geavanceerde 'quantumbron' technieken.
Deze laser dient als lichtbron voor de
data transmissie.

ZEER KLEINE COMPONENTEN

De nieuwe IBM-chips bevatten meer dan
achtduizend transistoren, waarvan
sommige componenten slechts een
veertigmiljoenste inch groot zijn. De
ontvangerchip bevat vier
lichtdetectoren, waarvan een zijde
slechts drie duizendste inch groot is.
Deze componenten zijn zo klein dat de
zeer dunne glasvezel verbindingen, die
de lasersignalen naar de fotodetector
transporteren, onder een microscoop op
dikke kolommen lijken, vergeleken bij
de uiterst smalle elektronische
verbindingen.

Hoewel deze chips nog experimenteel
zijn, zijn zij tot pakketten
samengevoegd en in glasvezel
verbindingen toegepast, die per seconde
bijna een miljard bits konden
verzenden.

ZENDEN EN ONTVANGEN VAN GEGEVENS

De informatie, die naar een andere
computer moet worden verzonden, komt de
zenderchip in een 'byte-brede' gegevens
stroom binnen, aangezien een byte de
standaard eenheid of het 'woord' is,
waarmee computers werken. In dit geval
bestaat het woord uit tien
afzonderlijke gegevensbits. Deze
parallelle stroom van tien bits,
waarbij elke bit een digitale een of
nul is, die via een afzonderlijke
elektrische verbinding wordt vervoerd,
wordt omgezet in een seriele stroom met
een snelheid, die tien maal zo hoog is
als die van de oorspronkelijke byte.
Deze zeer snelle stroom, die door de
geavanceerde IBM-circuits van een
digitale in een analoge vorm is
omgezet, wordt toegevoerd aan een GaAs
injectielaser op een afzonderlijke
chip. Deze laser maakt gebruik van de
unieke voordelen van 'quantumbronnen'
om elektrische signalen snel en
efficient in optische signalen om te
zetten. De gegevens, nu in de vorm van
lichtsignalen, stromen via een optische
glasvezel naar een fotodetector in de
opto- elektronische ontvangerchip. Daar
wordt het omzettings proces omgekeerd:
de binnenkomende stroom optische
signalen wordt door de fotodetector in
elektronische signalen omgezet en
opnieuw omgevormd tot de digitale
byte-brede stroom, die de ontvangende
computer kan verwerken. Het integreren
van deze elementen op chips, die werken
met een snelheid van een miljard (= 1
giga) bits per seconde en het testen
van een complete optische glasvezel
verbinding met een vergelijkbare
snelheid (950 megabits per seconde)
betekenen een belangrijke stap
voorwaarts. Het ligt in de verwachting
dat er in de toekomst een vooruitgang
zal worden bereikt omdat als gevolg van
voortdurend onderzoek de componenten
dichtheid, de snelheid en de
betrouwbaarheid van deze techniek wordt
verbeterd. (Bron: IBM Media Relations
A'dam)

OPEN DAG HCC AFD. NOORD-BRABANT

Op zondag 23 april a.s. organiseert de
afdeling N.O. Brabant van de HCC een
Open Dag in het gehele complex van het
Wijk- en Diensten Centrum 'de Biechten'
in Hintham (gemeente Rosmalen), en wel
van 10 tot 17 uur. Thema van deze dag
is 'leven met computers, zonder
drempels!', omdat deze dag geheel in
het teken zal staan van het gebruik van
computers door gehandicapten.

Deelnemers zijn onder andere:
- Vereninging voor weer- en
sterrenkunde 'Galaxis'
- Het Rode Kruis
- Big-Band Muziekschool Rosmalen
- Scouting Hintham
- enkele sportverenigingen voor
gehandicapten

De opbrengst van deze Open Dag,
waarvoor de Gemeente Rosmalen
belangeloos de ruimte ter beschikking
heeft gesteld, zal geheel ten bate
komen van de aktie 'Drempels Weg'.

