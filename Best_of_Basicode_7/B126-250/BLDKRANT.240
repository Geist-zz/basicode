
240, ma 19 juni '89

SATELLIETOMROEP VRIJ VERKLAARD

De Europese Commissie voor de Rechten
van de Mens heeft de verrassende
uitspraak gedaan dat satellietomroep
niet mag worden belemmerd; noch in het
land van ontvangst, noch in dat van
bestemming. Als deze uitspraak wordt
ondersteund door het Europese Hof voor
Mensenrechten, heeft dat verregaande
gevolgen voor de Nederlandse Mediawet,
die volgens de commissie niet voldoet
aan Artikel 10 van de Europese
Conventie voor de Rechten van de Mens.
Daarin heeft iedere burger het recht te
ontvangen wat hij wil.

GEEN VERSCHIL

Bij de doorgifte van omroepprogramma's
mag het juridisch geen verschil
uitmaken of de programma's worden
verstuurd per telecommunicatie- of per
omroepsatelliet. Bepalend is of een
dergelijk programma voor het publiek is
bestemd. Dat heeft de Commissie voor de
Rechten van de Mens beslist in de zaak
Autronic AG, een Zwitsers bedrijf dat
een zaak had aangespannen tegen de
Zwitserse regering. In januari had de
Mensenrechten commissie de klacht van
Autronic ontvankelijk verklaard.
Autronic wilde de ontvangst-
mogelijkheden van satellietschotels
demonstreren in Zwitserland, maar dat
werd verboden door de Zwitserse
regering. Pikant detail is dat het hier
een uitzending van het Russische
G-Horizont programma betrof, waarvan de
ontvangst in 1982 ook door de
Nederlandse rechter werd verboden.
Recentelijk echter verklaarde de PTT
zich niet langer te verzetten tegen
doorgifte van G-Horizont via
kabelnetten.

ONTVANGST-VRIJHEID

De Mensenrechten commissie heeft nu
uitgesproken dat noch het land van
uitzending noch het land van ontvangst
verspreiding via individuele of
collectieve antennes mag belemmeren.
Daarbij baseert de Commissie zich op
Artikel 10 in de Europese Conventie van
de Rechten van de Mens, dat ontvangst-
vrijheid garandeert ongeacht de
grenzen. Dat het Internationale
Telecommunicatie- verdrag zou
verplichten de ontvangst van
telecommunicatie satellieten tegen te
gaan (tenzij uitdrukkelijk toestemming
is verleend door het land van
uitzending) heeft volgens de Commissie
geen betrekking op omroepprogramma's,
bestemd voor het grote publiek. De
Commissie stelt verder dat de
mogelijkheden van Artikel 10 van de
Conventie, om omroep- ondernemingen aan
vergunningen te verbinden en zo de
ontvangst van bepaalde programma's te
verbieden, niet van toepassing zijn op
ontvangst van satelliet programma's.
Aan het eind van dit jaar of in het
begin van volgend jaar zal het Europese
Hof voor de Rechten van de Mens nog een
oordeel vellen in deze zaak. Als het
Hof het oordeel van de Commissie
ondersteunt, heeft dit verstrekkende
gevolgen voor enerzijds de Nederlandse
Mediawet en anderzijds de Europese
Conventie voor Grensoverschrijdende
Televisie. Artikel 66 van de Mediawet
maakt n.l wel onderscheid tussen
programma's afkomstig van een media- of
omroepsatelliet. De Conventie van de
Raad van Europa geeft mogelijkheden de
ontvangst van programma's te beperken.
Daarbij is het opvallend dat de
Zwitserse overheid dit laatste argument
ter verdediging heeft aangevoerd, maar
de Commissie is eraan voorbij gegaan.

TEKORT AAN INGENIEURS

Om aan de vraag op de arbeidsmarkt te
kunnen voldoen moet het aantal
ingenieurs dat de drie technische
universiteiten in ons land afleveren,
worden vergroot. Bij ongewijzigd beleid
zal voor de komende tien jaren het
aanbod van ingenieurs naar schatting
zo'n vijftien procent lager zijn dan de
vraag op de arbeidsmarkt. Samen met het
ministerie van onderwijs en
wetenschappen, het bedrijfsleven en het
hoger beroepsonderwijs (HBO) willen de
TU's een actieplan opstellen om
jaarlijks meer ingenieurs te kunnen
afleveren.

IDEEEN

Als eerste aanzet presenteerden de
colleges van bestuur van de technische
universiteiten in Delft, Eindhoven en
Twente onlangs aan minister Deetman een
aantal ideeen voor verhoging van de
uitstroom van ingenieurs. De
TU-bestuurders denken in dit kader aan
maatregelen op het gebied van onder
meer: capaciteits uitbreiding bij TU's,
werving en voorlichting, ontwerpers
opleidingen, extra propedeuse
vestigingen en doorstroming van hoger
technisch onderwijs naar
wetenschappelijk onderwijs en
omgekeerd.
De bestuurders van de TU's in Delft,
Eindhoven en Twente beantwoorden met
deze brief een verzoek dat minister
Deetman tijdens zijn recente
werkbezoeken aan de TU's richtte. Hij
vroeg ze om na te denken over de aanpak
van het tekort aan ingenieurs.

Het tekort aan ingenieurs is onderzocht
door het Research Centrum voor
Onderwijs en Arbeidsmarkt. Dit centrum
voorspelde onlangs dat voor de periode
tot 1992 het aanbod van technisch/
technologisch hoger opgeleiden 15%
lager zal zijn dan de vraag. De
Organisatie voor Strategisch
Arbeidsmarkt onderzoek doet
soortgelijke voorspellingen voor de
periode tot het jaar 2000.

WERVING EN VOORLICHTING

Op het gebied van werving en
voorlichting op middelbare scholen zien
de drie TU's met steun van derden wel
mogelijkheden. Omdat de vakkenkeuze in
het VWO in de eerste schooljaren
plaatsvindt, beschikken de TU's niet
over voldoende mogelijkheden om zonder
de hulp van derden die pakketkeuze te
beinvloeden. De drie technische
universiteiten stellen dan ook voor om
de activiteiten van het ministerie, de
schooldecanen, de stichting voor
Publieks voorlichting over Wetenschap
en Techniek (PWT) en de drie TU's zelf
beter op elkaar af te stemmen. Daarbij
wordt aan een ondersteunende rol voor
het bedrijfsleven gedacht, bijv. door
het instellen van (vakantie) stages
voor middelbare scholieren. De drie
TU's zullen samen de voorlichting aan
potentiele studenten aanpakken. Met
name wordt hierbij gedacht aan
voorlichting aan meisjes in het VWO en
aan scholieren in regio's met een
relatief lage deelname aan het
technisch wetenschappelijk onderwijs.
Zo zijn de drie TU's al gestart met de
produktie van een film over technische
studies voor meisjes. Ook is het
onderzoek dat aan de TU's op het gebied
van Vrouwen en Technologie verricht
wordt, gebundeld. De TU's willen dit
onderzoek versterken en Deetman wordt
al een verzoek om financiele steun in
het vooruitzicht gesteld.

CONCENTRATIE UITBREIDING BIJ TU'S

In de brief spreken de TU-bestuurders
hun zorg uit over de voornemens bij de
Rijksuniversiteit Groningen en de
Universiteit van Amsterdam om daar
technische studierichtingen te starten.
De drie TU's vinden dat uitbreiding van
capaciteit en het eventueel opzetten
van nieuwe afstudeer varianten in de
technische richtingen thuishoren op een
technische universiteit en niet op een
algemene beta-opleiding.

'De grote waarde die het bedrijfsleven
hecht aan afgestudeerde ingenieurs is
er in hoge mate in gelegen, dat ze zijn
opgeleid in wat wel genoemd wordt de
ingenieurs- omgeving. De ir-opleiding
onderscheidt zich essentieel van de
algemene beta-opleiding, vanwege de
nadruk die gelegd wordt op de
methodologie van het ontwerpen en het
construeren', zo schrijft drs. H.J. ter
Heege, voorzitter van het college van
bestuur van de TU Eindhoven, namens de
drie TU's aan de minister. En
vervolgens: 'Een dergelijke technisch
wetenschappelijke opleiding kan alleen
tot ontplooiing komen in een omgeving
die in nauwe relatie staat tot de
beroeps praktijk. Hierdoor
onderscheiden zich de technische
universiteiten van de algemene
universiteiten'.

EXTRA GELD VOOR ZUIDPOOLONDERZOEK

Dankzij een kabinetsbesluit kan het
Nederlandse onderzoek aan de Zuidpool
worden gecontinueerd. Het kabinet heeft
besloten in de komende vijf jaar ruim
zes miljoen gulden extra uit te trekken
voor Antarctisch onderzoek. Daarmee is
de voortgang van een aantal onderzoeks
projekten, gecoordineerd door de
NWO-Stichting Onderzoek der Zee (SOZ),
verzekerd. Tegelijk gaat Nederland in
oktober dingen naar een consultatieve
status in het Antarctisch verdrag. Om
deze te verkrijgen moet een land o.a.
substantieel wetenschappelijk onderzoek
aan de Zuidpool verrichten.

De extra middelen voor dit onderoek
volgen op een vorig jaar met succes
afgesloten Antarctisch onderzoeks
programma, waarmee de Nederlandse
wetenschappers hun naam als
poolonderzoekers vestigden. Met steun
van o.a. een aantal internationale
milieu-organisaties, zoals de IUCN
(International Union for the
Conservation of Nature), bepleitte de
NWO- Stichting SOZ continuering en
verdere uitbouw van het Nederlandse
programma. Het betreft een aantal
onderzoeks projekten die moeten leiden
tot een beter inzicht in biologische,
klimatologische en geologische aspecten
van Antarctica. Dit onderzoek is niet
alleen van belang voor het beheer van
dit zo kwetsbare natuurgebied, maar ook
voor het verkrijgen van een beter
inzicht in mondiale processen zoals
zeespiegelstijging en het
broeikaseffect.

In de komende jaren zullen ongeveer 50
Nederlandse wetenschappelijke
onderzoekers betrokken zijn bij het
Zuidpool onderzoek. Zij zullen gebruik
maken van het Duitse onderzoekschip de
'Polarstern'.

BEELDKRANT ADVERTENTIES

Wie kan Ron van der Helm uit Delft
helpen aan een 'keyclicks' programma,
liefst eentje dat hij 'resident' in het
geheugen van zijn ms-dos computer kan
installeren? Stuur uw reactie naar:
Westlandseweg 57, 2624 AC Delft.

Voor de thuiswerker of prof-studio
heeft dhr. P. Ondas uit Soest in de
aanbieding: een Philips N 4522
tapedeck, zojuist uit de revisie. Een
goede tweesporenmachine, kan ook
NA-banden afdraaien. Regelbare bias
(opname- wisfrequentie), dus in te
stellen op iedere bandsoort. Snelheden:
9.5, 19 en 38 cm/s. Volgens P. Ondas
spoelt ie als een beest (met regelbare
snelheid). Het apparaat heeft grote
meters, afleesbaar als VU- of als PPM-
meter. Over de prijs valt met hem te
praten. Voor nadere informatie: tel.
02155-19558.

