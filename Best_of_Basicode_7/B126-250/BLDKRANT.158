158, woe 22 juni '88

AMSAT-OSCAR 13

De lancering van de nieuwe amateur satelliet
AMSAT-Phase 3C vond plaats op 15 juni om 1119
UTC en is een volledig sukses geworden. Deze
grootste, zwaarste en meest gekompliceerde
amateur satelliet tot nu toe werd gelanceerd
met de eerste ARIANE 4 raket van de ESA. Deze
eerste ARIANE 4 demonstratie- vlucht startte
vanaf lanceer platform ELA 2 van de ESA
lanceerbasis bij Kourou in Frans Guyana, Zuid
Amerika. Het eerste lanceervenster opende om
1113 UTC op 15 juni. Omdat tijdens het
aftellen een foutje werd gekonstateerd door
een van de computers in het lanceer centrum,
moest de lancering nog zes minuten worden
uitgesteld. Daarna verliep de hele lancering
probleemloos en de 3 te lanceren satellieten
werden in de gewenste baan afgeleverd door de
derde trap van de ARIANE 4.

AMATEURS LUISTERDEN MEE

Duizenden amateurs over de hele aarde waren
getuige van de gebeurtenissen rond de
lancering via de lanceerinformatie netten die
op vele amateurbanden werden gehouden, onder
andere ook via mode B van OSCAR 10.
Phase 3C werd 1 uur en 20 minuten na de
lancering losgekoppeld van de cylinder, waarin
hij werd gelanceerd. Op dat moment werd de
nieuwe satelliet AMSAT-OSCAR 13 geboren. Nadat
de alle lucht uit de satelliet was ontsnapt en
de batterij weer was opgeladen werd het General
Beacon op 145,812 MHz automatisch ingeschakeld
door de boordcomputer rond 1403 UTC. De
satelliet bevond zich toen al op een hoogte
van 27800 km ten zuiden van Sumatra. Vele
stations in het Verre Oosten, Australie, Nieuw
Zeeland en het oostelijk deel van Afrika konden
de eerste telemetrie signalen goed ontvangen.
Uit de telemetrie bleek dat de satelliet in een
uitstekende staat verkeerde. De satelliet bleek
ook in de juiste stand terecht te zijn gekomen,
terwijl de rotatiesnelheid om de Z-as
aanvankelijk 7,9 omwentelingen per minuut
bedroeg. Nadat OSCAR 13 binnen het bereik van
de Duitse kommandostations DJ4ZC en DB2OS was
gekomen, werd direkt begonnen met het
veranderen van de stand van de satelliet in de
ruimte en het opvoeren van de rotatie snelheid
om zijn Z-as. De stand moest 180 graden
gewijzigd worden en de rotatie snelheid
opgevoerd naar zo'n 45 omwentelingen per
minuut. Deze aktiviteiten zijn noodzakelijk
als voorbereiding op de baanveranderingen,
die in de eerste weken uitgevoerd worden.

EERSTE BAANMANOEUVRES

OSCAR 13 is na de lancering in een hoge
elliptische baan gebracht door de ARIANE 4
raket. Deze eerste, voorlopige parkeerbaan
heeft een hoogste punt van zo'n 36000 km,
een laagste punt van zo'n 220 km en een
baanhelling van 10 graden. Vandaag is,
als alles goed is gegaan, de raketmotor in
OSCAR 13 voor de eerste maal ontstoken om de
satelliet naar een hogere tussenbaan te
manoeuvreren. Het laagste punt van die baan
ligt dan nu rond 856 km en de baanhelling
is 26 graden. Het hoogste punt is niet
gewijzigd. Als deze manoeuvre probleemloos
is verlopen, zal enkele weken later de
raketmotor opnieuw worden gebruikt om de
satelliet naar zijn definitieve baan te
brengen. Het hoogste punt van die baan moet
weer bij 36000 km blijven, het laagste punt
moet worden verhoogd naar 1500 km en de
baanhelling moet dan zo'n 57 graden worden.

Zowel professionele radar-volgstations als
AMSAT-stations zijn nu bezig de baanparameters
van OSCAR 13 nauwkeurig te bepalen. Dit is van
groot belang voor de baanmanoeuvres die moeten
worden uitgevoerd. Aanvankelijk was het
moeilijk de 6 objekten, die na de lancering in
een baan om de aarde waren terechtgekomen, te
identificeren. Nu vermoedt men dat het
NORAD/NASA catalogus-nummer 83805 is.

GENERAL BEACON NOG VRIJ ZWAK

De signalen, die nu kunnen worden ontvangen van
het General Beacon, zijn nog niet zo sterk
omdat de rondstraler antenne nog in gebruik is
en het baken met laag vermogen uitzendt om
energie te sparen. Later zullen de signalen
sterker worden. Soms wordt tijdelijk
omgeschakeld naar het Engineering Beacon op
145,985 MHz zodat sterkere signalen kunnen
worden ontvangen. Dit baken heeft namelijk
meer uitgangsvermogen. Misschien wordt soms
ook tijdelijk omgeschakeld naar het mode L
General Beacon op 435,651 MHz of het
Engineering Beacon op 435,677 MHz.

Het General Beacon zendt gewoonlijk DPSK
signalen uit. Elk heel uur en elk half uur
worden echter gedurende enkele minuten
berichten uitgezonden met telegrafie met zo'n
10 woorden per minuut. Elke 15 minuten en
elke 45 minuten na elk uur wordt gedurende 5
minuten RTTY uitgezonden. Door middel van
deze berichten kan men op de hoogte blijven
van de laatste ontwikkelingen. De AMSAT
kommandostations wisselen ook veel informatie
uit via de K, L, M en N informatieblokken in
de PSK-uitzendingen.

VOORLOPIG NIET BESCHIKBAAR

OSCAR 13 is in de eerste weken na de lancering
niet beschikbaar voor algemeen gebruik. Alle
systemen in de satelliet moeten nog worden
getest en gekalibreerd door de kommando
stations. De beschikbare energie in de
satelliet is nu nodig voor de stand-
veranderingen van de satelliet door middel
van de magnetorquers. (Aldus Nico, PA0DLO).

SOYUZ-TM4 VEILIG GELAND

Het was een drukke week voor de Russische
ruimtevaart... De Hobbyscoop 'downlink'
luisteraar maakte overuren, vooral 's nachts.
Druk radioverkeer vanuit de MIR en de daaraan
vastgemaakte Soyuz-TM5. In de vorige aflevering
werd al gewag gemaakt van de koppeling en het
aan boord komen van de 'gastbemanning',
bestaande uit de Russen Solovyov en
Savinykh en de Bulgaar Aleksandrov. De
kosmonauten a/b van de MIR, gedurende 8 dagen
dus 5 man, werkten een druk experimenteer
programma af. Voornamelijk experimenten door
Bulgaarse wetenschappers bedacht. Waar nodig
hadden de kosmonauten met de nu al niet
meer bestaande Progress-36 de nodige
instrumenten bezorgd gekregen. Om er een paar
te noemen: Potential, om de snelheid te meten
waarmee in gewichtloze toestand het spierstelsel
inkort, Son-3, om na te gaan wat de invloed van
die toestand op de slaap van de kosmonauten is,
'parallax - zagorka', wat gebeurt er met het
gezichtsvermogen, gewerkt werd met apparaten
die Aynur en Ruchey werden genoemd, er was een
experiment Rozhen, Prognoz, Zora, Spektr-256,
Terma (impuls - fotometer), Doza-B (bloedplasma
in ruimte), Statokinetika (fysiologische
veranderingen in gewichtloosheid), dan Lyulin
(dosimeter radiometer), en nog een Spektr, nu 2,
enz. enz. Al deze experimenten werden ook
genoemd in de vele radiocontacten en verslagen,
die o.a. ook de Bulgaar Aleksandrov, bracht.
Hij bracht deze verslagen dan weer in het
Bulgaars, dan weer in het Russisch. De stemmen
van Solovyov en Savinykh waren moeilijk te
onderscheiden, de Bulgaar viel als hij Russisch
sprak direct op door de 'zachte T-s' hard uit
te spreken. Soms echter waren hij en zijn
collega's te druk om zich met radio telefonie
bezig te houden.

TE DRUK !

Eenmaal wimpelde Manarov een verzoek om
commentaar van TsUP af met de opmerking, dat
men te druk was, alle andere kosmonauten zaten
aan de patrijspoorten waarnemingen te doen ...
Alleen donderdag 16 juni, de dag voorafgaand
aan de terugkeer van de gastbemanning (hun
roepnaam was 'Rodniki') werd het wat rustiger
en namen Titov en Manarov het heft weer in
handen. Zij bespraken schema's, plannen en
operaties voor de periode waarin zij weer
alleen a/b van de MIR zouden zijn. Voor het
zover was moest eerst de Soyuz-TM4 met het
drietal terugkeren. Dat deden zij op afgelopen
vrijdag 200 km ten Z.O. v/d plaats Dzheskazgan
in Kazakhstan, voor Siberische begrippen niet
ver van Baykunur. Bij de terugkeer van Soyuz
schepen is het voor onze positie vaak net als
het stiekem uitgaan van een nachtkaars: het
duurt dan n.l. nog 2 omlopen voor de
ruimteschepen binnen ons bereik komen. Zeer
frustrerend, maar er is een Japanner, JB1RO,
die dit wel kan volgen en daar ook regelmatig
verslag van doet. Hij blijft echter weer
verstoken van andere operaties, zoals
koppelingen. Zijn commentaren zijn te vinden
in de Engelse area 2 van de NOS-fido node.
(035- 45395).

MIR BEMANNING UITGEPUT

Na terugkeer van een gastbemanning lijken
de gastheren een volledige uitputting nabij.
Dat is gedurende de eerste overkomsten goed
te merken en zij doen dan alles om TsUP zover
te krijgen het hun wat gemakkelijker te maken.
Dat lukte maar ten dele: al heel spoedig
moest n.l. de Soyuz-TM5 worden verplaatst naar
de axiale koppelingspoort van het doorgangs
compartiment. Dit stond voor zaterdag 18 juni op
het programma. En dat ging nog door ook! Bij de
eerste overkomst van 1146-1151UT in omloop
13401 waren de kosmonauten ermee bezig snelheid
en bewegingen rond de X- en de Y-as kwamen weer
ter sprake. De besturing werd uitgevoerd met
een electrisch systeem. Tijdens de volgende
overkomst kregen de Titov en Manarov
toestemming om over te gaan naar 'het
gecombineerde station' zelf. Duidelijk was
dat zij tijdens deze operatie hun
ruimtepakken droegen. Zowaar is ook al
het volgende vrachtschip, de Progress-37 ter
sprake gekomen. Daarvoor moest de Kvant
koppelingspoort worden vrijgemaakt en ook is
het zo, dat er een 'noodprocedure' is, die
ervan uitgaat, dat bij de noodzaak het MIR
station snel te verlaten dit gebeurt via dat
doorgangs compartiment naar de Soyuz-TM. Men
hoeft in zo'n geval dan niet via de Kvant naar
de Soyuz-TM te zweven. Binnen niet al te lange
tijd zal er ook weer een ruimte wandeling
worden gemaakt, n.a.w. die welke oorspronkelijk
eind mei j.l. zou plaatsvinden. Er moest een
telescoop of periscoop aan de buitenzijde van
de Kvant worden gerepareerd. Mogelijk gaat dat
spoedig gebeuren. (Dit verslag ontvingen we
weer van Chris vd Berg, NL-9165/A-UK3202).
