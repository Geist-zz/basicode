165, zon 11 sep '88

UoSAT D en UoSAT E

De bouwers van OSCAR 9 en OSCAR 11 in de
University of Surrey zijn al enige tijd bezig
geweest met de ontwikkeling van een nieuwe
amateur satelliet: UoSAT C. Deze satelliet zou
eind 1988 of begin 1989 moeten worden
gelanceerd met een Delta-raket van de NASA. In
verband met vertragingen in het lanceerschema
van de NASA, heeft de UoSAT unit besloten een
lanceermogelijkheid met een ARIANE van de ESA
te aksepteren. In 1989 moet SPOT 2 worden
gelanceerd met een ARIANE 4 raket. Daarbij
wordt voor het eerst de ARIANE Structure for
Auxiliary Payloads (ASAP) toegepast. Deze
structuur maakt het mogelijk een aantal
kleinere satellieten een goedkope lanceer
mogelijkheid te bieden. Er moeten nu zes
amateur satellieten worden gelanceerd, samen
met SPOT 2: UoSAT D, UoSAT E, en de Microsats
A, B, C en D. De kleinere UoSAT D en E
bevatten de systemen die in UoSAT C hadden
moeten komen. UoSAT C, die nu in 1990 of 1991
gelanceerd moet worden met een Delta-raket
vanaf Cape Canaveral, zal nieuwe systemen gaan
bevatten die nog niet gedefinieerd zijn.

MICROSATS

De Microsats zijn kleine, kompakte amateur
satellieten die in Noord- en Zuid-Amerika
worden gebouwd: een packet radio satelliet
(PACSAT) van AMSAT-NA, een packet radio
satelliet (LUSAT) van AMSAT-Argentina, DOVE
(Brazil Peacetalker) van BRAMSAT en een
satelliet met een CCD-kamera van het Center
for Aerospace Technology (CAST) van het Weber
State College in Ogden, Utah. Ook TAPR en ARRL
zijn betrokken bij de bouw van de vier
Microsats. Deze satellieten zijn zeer klein en
licht. Ze zijn vrijwel kubusvormig met een
ribbe van slechts 23 cm en wegen minder dan 10
kg. Ze bestaan uit een stapel modules, met aan
de buitenzijde zonnepanelen en antennes. Enkele
modules zijn hetzelfde in alle satellieten,
zoals de voedings module en de boordcomputer
module. Bij de ARIANE 4 vlucht (waarschijnlijk
vlucht V34 in juni 1989) worden de 7
satellieten in een polaire, zon-synchrone baan
gebracht. De baanhoogte moet ongeveer 810 km
worden en de baanhelling 98,7 graden.
(Met dank aan Nico Janssen, PA0DLO).

BESPREKING VAN BOEKEN VOOR DE PC

PC PRIVE, Het opstapje voor public domain
software gebruikers, door W.H.M. van Dreumel,
205 pag., uitg. Stark-Texel, prijs f 29,50.
Door de vele PC-PRIVE projekten worden velen
met de computer geconfronteerd, terwijl ze
eigenlijk niet weten wat ze er mee aan moeten
vangen. Vaak worden er enkele pakketten
'public domain' software bijgeleverd, meestal
zonder een al te duidelijke handleiding.

DE DREMPEL OVER

Dit boekje wil deze mensen over de drempel
helpen. Na een korte inleiding over de
hardware en de verkrijgbaarheid van goedkope,
doch legale software, worden diverse
programma's op een grondige wijze besproken.
Als men het boekje naast de computer legt, kan
men aan de hand daarvan geheel vertrouwd raken
met de diverse soorten software. Om een indruk
te geven, wat wordt behandeld, volgt hier een
verkorte opsomming van wat we zoal aantroffen.

TEKSTVERWERKING en SPREADSHEET

Allereerst: Tekstverwerking. Dit wordt
besproken aan de hand van PC-WRITE, dat
regelmatig met de aanschaf van een PC wordt
meegeleverd. Als men de 8 'zittingen' en het
'tenslotte' heeft doorgewerkt, kan men verder
goed met het programma overweg. Iets
dergelijks geldt ook voor de behandeling van
het spreadsheet aan de hand van MicroCalc, dat
met behulp van duidelijke voorbeelden wordt
uitgelegd.

ZAKAGENDA en SECRETARESSE

Met PC-YEARBOOK wordt het gebruik van de
computer als zakagenda getoond. PC-WINDOW is
een voorbeeld van een 'resident', dat wil
zeggen: altijd in het geheugen aanwezig,
programma, dat als een secretaresse, allerlei
zaken voor ons kan bijhouden, zoals het
waarschuwen dat het tijd is voor een bepaalde
afspraak, het maken van notities tussendoor,
en dergelijke.

KAARTENBAK en TEKENPROGRAMMA'S, enz.

Ook de kaartenbak is niet vergeten. Aan de
hand van PC-FILE wordt het gebruik daarvan
uitvoerig doorgenomen. Ook komen verschillende
tekenprogramma's aan de orde, zoals DANCAD3D,
waarmede men kan ontwerpen en tekenen.
Bovendien worden vele PC-foefjes besproken,
zoals het manipuleren met geluidjes, het
gebruik van de CTRL-ALT toets combinatie en de
verschillende manieren om de schijfinhoud te
tonen. Ook wordt ruime aandacht gewijd aan
'kunstmatige intelligentie'. Het boek bevat
trouwens nog veel meer wetenswaardigheden,
zoals een uitvoerige adreslijst van
gebruikersclubs, een software overzicht en een
lijst van veel gevraagde computerboeken. Dit
boek is, mede gezien de prijs, zeer zeker aan
te bevelen voor de beginnende PC gebruiker.

PC DISK voor iedereen (1),

Bestandsprogramma's in GW-BASIC, door Wessel
Akkermans, 286 pag., uitg. Stark-TEXEL, prijs
f 39.50.
Dit boek gaat over het gebruik van de
schijveneenheid in de PC voor het opslaan van
gegevens (=Bestanden). Dit kan zowel
sequentieel (dus: op volgorde) als random-
access (d.w.z 'door elkaar'). Op dit verschil
wordt uitvoerig ingegaan evenals op de manier,
waarop de bestanden op de schijven zijn
vastgelegd.

VOORKENNIS

Er wordt uitvoerig ingegaan op het werken met
disk-basic, d.w.z met dat gedeelte van GW-
BASIC, dat gebruikt wordt om gegevens op de
schijven te zetten of ervan af te halen.
Verondersteld wordt, dat de lezer al eens een
eenvoudig basic programmaatje zelf heeft
geschreven en dus bekend is met de beginselen
van BASIC.

VOORBEELDPROGRAMMA's

Aan de hand van een groot aantal voor-
beeldprogramma's wordt aangetoond, op welke
wijze een bestandsprogramma kan worden
opgebouwd, dat voor een specifiek doel
geschikt moet zijn. Men maakt kennis met de
speciaal op de schijfeenheden betrekking
hebbende basic-commando's.

CONTROLEFUNKTIES

Er wordt aandacht geschonken aan het inbouwen
van voor bestandsprogramma's zo belangrijke
controle op de juiste invoer van gegevens en
aan daarbij behorende foutmeldingen, zowel van
de in BASIC ingebouwde foutkodes als de door
de programmeur zelf aangebrachte kodes.

SORTEERFUNKTIE

Bij het bewerken van sequentiele bestanden
wordt ook ruim aandacht besteed aan het
sorteren van de gegevens binnen dat bestand,
zowel door middel van de in MS-DOS ingebouwde
routine als met behulp van eigen routines.

BESTANDEN CONVERTEREN

Wanneer men aan een reeds bestaand bestand
extra gegevens wil toevoegen, waaraan men
tevoren niet heeft gedacht, behoeft dat niet
te resulteren in het overtikken van alle reeds
aanwezige gegevens. Vaak is het mogelijk om
een programma te schrijven, die deze klus voor
u klaart. Ook hiervan is een voorbeeld
gegeven.

LEZEN EN BESCHRIJVEN VAN EEN BESTAND

Het vullen en uitlezen van een bestand komt
uiteraard ook uitvoerig aan de orde. Als men
het boek goed heeft doorgewerkt, kan men
inderdaad met bestanden 'lezen en schrijven',
waardoor men in staat is een bestandsprogramma
naar eigen behoefte samen te stellen.

LEERBOEK, VRAGEN EN ANTWOORDEN

Het is duidelijk dat het hier om een echt
leerboek gaat. Elk hoofdstuk wordt besloten
met een aantal vragen, die betrekking hebben
op de behandelde stof, terwijl men aan het
einde van het boek een uitvoerige bespreking
van de juiste antwoorden aantreft.

APPENDICES

In de aanhangsels vindt men de ASCII-kodes, de
specifieke Disk BASIC statements en funkties
en een lijst van de fout-kodes, terwijl het
boek besloten wordt met een uitgebreid
trefwoorden register.
Het lezen en bestuderen van dit boek wordt
aanbevolen aan hen, die serieus willen leren
programmeren en daarbij ook de disk routines
willen leren beheersen. (Deze recensie werd,
zoals gebruikelijk, verzorgd door onze MS-DOS
kenner Pieter Vijlbrief. Bedankt, Pieter!)

KLEINE CORRECTIE

In Beeldkrant 161 van 17-8 j.l. stond een
aankondiging van 'Computers in Onderwijs',
een tentoonstelling annex seminar die van 30
november t/m 2 december gehouden zullen worden
in de Irenehal van de Utrechtse Jaarbeurs.
In dit bericht waren enige foutjes geslopen,
die we bij deze zullen rechtzetten: nadere
inlichtingen zijn verkrijgbaar bij mevrouw F.
Engelberts, Bakkenist Spits en Co. Organisatie
Adviseurs, Amsterdam, tel. 020- 763666.

NIEUWE UITZENDTIJD HOBBYSCOOP

Zondag 2 oktober wordt het zendschema weer
door elkaar gegooid op de Hilversumse zenders.
Hobbyscoop maakt daar dankbaar gebruik van
door het Basicode- en computerblok op een
gunstiger tijdstip uit te gaan zenden. Vanaf
oktober verplaatsen wij de uitzending naar de
maandagavond van 21.35 tot 22.00 uur. Twee
voordelen: meer zendtijd en uitzenden vroeger
op de avond betekent minder last van fading.

-----------------------------
Aan: Hobbyscoop - NOS-radio
betreft aanvraag sticker
Postbus 1200
1200 BE HILVERSUM
-----------------------------

Plak dit adres op een envelop en stop daarin
een aan uzelf geadresseerde en gefrankeerde
(dus met een postzegel erop) tweede envelop.
Per omgaande ontvangt u dan de sticker met de
nieuwe tijden. We blijven WEL uitzenden op
Radio 5 omdat dit niet anders kan (dus 1008
kHz op de middengolf). Voor alle duidelijkheid:
de uitzendtijd van ons FM-stereo programma op
de woensdag (van 19.02 tot 19.30 uur via Radio
1 en 2) blijft onveranderd.
