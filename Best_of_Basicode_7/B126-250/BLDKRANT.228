
228, maa 08 mei '89

BASICODE-MODEM

In de Hobbyscoop uitzending van maandag
17 april j.l. berichtten wij over een
zogenaamd 'Basicode modem' dat is
ontwikkeld door de ontwerp- afdeling
van het elektronica- tijdschrift
Elektuur (zie nr. 306, april 1989, pag.
58-63). Elektuur was zo vriendelijk om
ons van dit ontwerp een test-exemplaar
ter beschikking te stellen, zodat we
wat ervaring ermee konden opdoen.
Daarvan volgt hier een (voorlopig)
verslag. We beginnen echter met een
terugblik op het 'waarom' en het 'hoe'.

VANWAAR DIT ONTWERP?

In de tijd dat Basicode ontstond (begin
jaren '80), waren de meeste
micro-computers voorzien van een
aansluiting voor een cassetterecorder.
Het was dus heel gemakkelijk om een
Basicode programma dat je van de radio
had opgenomen in de computer (bv. een
Apple II of een C-64) in te lezen, nl.
via de cassette-poort.
Niet alle computers bleken echter over
zo'n cassette-poort te beschikken,
omdat met name de nieuwe computer-typen
met een veel sneller geheugenopslag
medium werden uitgerust (de
disk-drive), dat de cassette
aansluiting overbodig maakte.
Het gevolg was dat onder andere de
volgende computers niet met Basicode
konden werken:
- de Apple IIc, IIgs en de Macintosh
serie
- de Atari 520ST, 1040ST en de MEGA
ST's
- de Commodore Amiga 500, 1000 en 2000
- de IBM PC, XT en AT reeks (inclusief
alle kloons en compatibles)
- de Acorn Archimedes (300 en 400
serie)

Voor de MS-DOS machines bestaat er een
oplossing in de vorm van een stukje
hardware (interface) dat op de
parallelle printerpoort wordt
aangesloten, in combinatie met speciaal
hiertoe ontworpen software. Voor de
overige hierboven genoemde computers
was er tot nu toe niets dergelijks
ontwikkeld.

Al deze machines bezitten echter wel
een seriele (RS232) poort, die vaak
wordt gebruikt voor de aansturing van
een muis of een modem. Deze laatste
toepassing bracht de ontwerpers van
Elektuur op een idee: waarom zou je
niet, in plaats van een telefoon-modem,
een cassetterecorder- modem kunnen
maken?! Het principe blijft immers
hetzelfde: er komen analoge
(geluids)signalen binnen, die
vervolgens worden vertaald in voor de
computer begrijpelijke digitale
informatie. Hiervoor zorgt de
DEModulator. Omgekeerd kan de MOdulator
digitale signaal-reeksen weer omzetten
in analoge piepjes, die vervolgens over
een telefoonlijn kunnen worden
verzonden of op een cassette worden
opgenomen.
Dit is dus wat Elektuur deed: men
ontwierp een MODEM voor Basicode, die
UNIVERSEEL is, d.w.z. geschikt voor
ELKE computer die is voorzien van een
seriele (RS232) poort. Alle Apple's,
Atari's, Amiga's enz. kunnen nu dus ook
met Basicode 'meedoen'!

BENODIGDE PROGRAMMATUUR (1)

Omdat de hardware (de Basicode modem)
de informatie kant en klaar aanbiedt,
kan de benodigde software in principe
zeer eenvoudig worden gehouden. Het is
bv. zonder meer mogelijk om een
Basicode programma met behulp van een
communicatie- programma in te lezen. De
instelling is dan als volgt: 1200 Baud
(full duplex), 1 startbit, 8 databits,
geen pariteitsbit en 2 stopbits. Omdat
in Basicode het 8e databit altijd
logisch 1 is, kunnen er problemen
ontstaan bij het zichtbaar maken van de
informatie, want ASCII tekens bestaan
maar uit 7 bits. Vaak is het voldoende
om de instelling te veranderen naar 7
databits. Soms moet ook nog het
pariteitsbit op logisch 1 (MARK) worden
gezet.

Een ander probleem dat zich kan
voordoen, wordt veroorzaakt door het
feit dat in Basicode een regel wordt
afgesloten met alleen een CR-teken
(Carriage Return). Veel computers
verwachten daarnaast ook nog een
LF-teken (Line Feed), dat ervoor moet
zorgen dat de volgende tekst een regel
lager wordt afgedrukt. Wanneer dit
LF-teken ontbreekt, zal derhalve het
hele Basicode programma op 1 regel
verschijnen, en daardoor onleesbaar
worden.
Dit probleem kan in de meeste
communicatie- programma's worden
opgelost met behulp van een speciale
instelling. Deze zorgt ervoor dat, zo
gauw er een CR-teken wordt ontvangen,
het programma zelf een LF-teken eraan
toevoegt, zodat alle regels netjes
onder elkaar verschijnen. Deze
instelling wordt vaak aangeduid met de
term 'AUTO LINE-FEED'.

Om ervoor te zorgen dat het betreffende
Basicode programma niet alleen op het
beeldscherm wordt getoond, maar ook in
het geheugen wordt opgeslagen, kan het
beste een 'log buffer' of 'session
buffer' worden geaktiveerd, zodat het
ingelezen programma naderhand op schijf
kan worden opgeslagen.
Daarmee zijn we er echter nog niet:
omdat er bij deze inlees-methode geen
enkele fout- detectie plaatsvindt, zal
het Basicode programma in de buffer
vaak worden voorafgegaan en gevolgd
door onzin-tekens (bv. afkomstig van
stemgeluid of muziek). Daarom is het
nodig om het programma te 'zuiveren'
met behulp van een tekstverwerker. Op
een MS-DOS machine kan bv. het
programma 'EDLIN' worden gebruikt.

We hebben nu dus een 'schoon' Basicode
programma in de vorm van een ASCII-file
op schijf staan. Kunnen we nu dit
programma direct uitvoeren met behulp
van een Basic- interpreter zoals bv.
GW-Basic? Nee! Hiervoor zijn twee
redenen: ten eerste zal het vaak nodig
zijn om aan het programma extra spaties
toe te voegen. De GW-Basic interpreter
begrijpt bv. niets van het commando
'GOSUB100'. Alleen bij 'GOSUB 100' gaat
er een lichtje branden... Dit geldt
eveneens voor Omikron Basic (op de
Atari ST), en waarschijnlijk ook voor
Amiga Basic. Daarom moeten bij deze
Basic- interpreters de Basicode
programma's worden voorbewerkt met een
speciale spatie-toevoeg utility. Tot
dusver is er alleen voor GW-Basic een
dergelijke utility ontworpen. Deze is
te vinden in de Fido-NOS databank (tel.
035-45395), onder de naam
'CONVERT.EXE'.
Ten tweede geldt ook hier, zoals voor
ELKE computer: het Basicode programma
zal pas werken nadat de voor het
betreffende Basic-dialect geldende
Basicode SUBROUTINES (regels 0-999)
eraan zijn toegevoegd! En voor bv.
Omikron Basic moeten deze eerst nog
worden ontworpen...

BENODIGDE PROGRAMMATUUR (2)

Tot zover de eerste inlees-methode: met
behulp van een communicatie- programma.
De tweede methode bestaat uit het
rechtstreeks aanspreken, bv. vanuit
Basic, van de seriele poort. In het
april-nummer van Elektuur staan twee
voorbeeld- programma's van dit type.
Het eerste is bedoeld voor de Acorn BBC
en Master computers, en het tweede voor
MS-DOS machines. Overigens vindt in
geen van beide inlees- programma's
enige foutcontrole plaats. Voor de
overige computers (Atari, Amiga,
Macintosh, etc.) moet dit soort
programma's nog worden ontwikkeld.

PRAKTIJK-ERVARINGEN

Het inlezen van een Basicode programma
middels een communicatie- programma
bleek goed te gaan op een MS-DOS
machine, een Apple IIe, een Acorn
Electron en een Atari 1040ST. Ook voor
andere computers worden bij deze
methode geen problemen verwacht. Het is
echter een bewerkelijk proces, omdat er
veel tussenstappen nodig zijn voordat
men beschikt over een bruikbaar
Basicode programma.

Verder hebben we de voorbeeld-
programma's uit Elektuur getest. Het
programma voor de Acorn BBC bleek niet
goed te werken op een Acorn Electron,
omdat er tijdens het wegschrijven naar
disk informatie wegvalt c.q. wordt
verminkt in de RS232 buffer. Het
inlees- programma in GW-Basic (voor de
MS-DOS computers) bleek niet
uitvoerbaar op een gewone PC of XT,
omdat deze machines (onder
geinterpreteerd Basic) te traag zijn,
en de binnenkomende stroom informatie
niet kunnen bijbenen. Waarschijnlijk
heeft Elektuur het programma alleen
uitgevoerd op een snelle (en dure!)
AT-computer...

Voor de Acorn Electron is inmiddels een
goed werkende inlees-routine (in
machinetaal) ontwikkeld, die het
binnenkomende Basicode programma direct
omzet naar BBC-Basic, zonder dat er
iets naar disk wordt weggeschreven.
Voor de PC's zal waarschijnlijk een
speciaal programma in een hogere
programmeertaal moeten worden
geschreven (bv. Quick Basic, Pascal of
C), dat daarna kan worden gecompileerd.

CONCLUSIE

In alle tests bleek de Basicode modem
zeer betrouwbaar te zijn: er kan met
een laag ingangs signaal worden
volstaan (bv. de lijn- uitgang van het
cassettedeck in de stereo-
installatie), en er treden weinig
leesfouten op. Ook het uitgangs signaal
is zeer zuiver.
Daartegenover staat echter dat de
Basicode modem niet bepaald goedkoop
is. De prijs- schatting van Elektuur
(ca. f100 onderdelen) is ons inziens
aan de lage kant. Men moet er al gauw
zo'n f40 tot f50 bij optellen voor:
kastje, netsnoer, zekeringhouder, RS232
connector, en enkele andere zaken die
Elektuur voor het gemak niet heeft
meegerekend.

Onze conclusie: de Basicode modem is
een fraai ontwerp, dat helaas alleen de
hardware-kant van het probleem oplost.
De benodigde software moet dus
grotendeels nog worden geschreven. Zou
u ons daarbij behulpzaam willen zijn?!

