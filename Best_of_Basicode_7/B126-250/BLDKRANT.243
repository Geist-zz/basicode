
243, woe 28 juni '89

TOEKOMSTPLANNEN MIR

De lucht- en ruimtevaartshow 1989 op Le
Bourget maakte het mogelijk wat meer
over de plannen voor de naaste toekomst
te weten te komen. Kosmonauten en
lagere autoriteiten maakten gebruik van
de veelgeprezen 'glasnost' om zich te
uiten. Soms leverde dit tegenstrijdige
informatie op. Tegenover mensen van
Spaceview gaven de bij de eerstvolgende
vluchten betrokken kosmonauten enorm
veel opheldering. Dit was soms niet
helemaal gelijkluidend en helemaal in
tegenspraak met mededelingen van andere
deskundigen. Mededelingen kosmonauten:
1. 30 aug. 1989 lancering Soyuz-TM8 met
Viktorenko en Serebrov. Reserve
bemanning: Solovyov en Balandin.
2. In okt. 1989 lancering en koppeling
van Module D met aan boord de S.P.K.
(de ruimtefiets, waarmee Serebrov heeft
getraind).
3. 30 jan. 1990 lancering Module T,
koppeling 4 of 5 febr. 1990.
4. 19 febr. 1990 terugkeer van
Viktorenko en Serebrov, die dan zijn
afgelost door een andere bemanning.
5. Over de periode, waarin Module D
lange tijd alleen aan MIR gekoppeld zal
zijn waren de kosmonauten het niet
helemaal eens: de een zei, dat de
Module zolang mogelijk in de langsas
aan de P.Kh.O. gekoppeld zal blijven,
de andere was van mening, dat de Module
met de manipulator op een dwarspoort
zou worden geplaatst, zodat het station
een L-vorm zou krijgen. Een deskundige,
geen kosmonaut, had een geheel andere
mening: eerst zouden de Modules worden
gelanceerd en op hun plaats worden
gebracht. Als de balans en het gedrag
van het station daarna geen problemen
zou geven zou er pas een bemanning aan
boord komen. Voorlopig moeten wij er
maar van uitgaan, dat de mededelingen
van de kosmonauten juist zijn.

MIR dus nog steeds onbemand. De
baanhoogte neemt geleidelijk af, mede
door de enorme zonne activiteit. Op 15
juni j.l. waren apogeum en perigeum
resp. 425 en 395 KM. Mocht men een
baancorrectie willen doorvoeren, dan
zou het sturen van een Progress
vrachtschip nodig zijn. Om op de juiste
hoogte te zitten voor een rendez-vous
op 30 aug. a.s. zal zo'n correctie wel
niet nodig zijn. Tot 21 juni j.l. was
de TLM op 166 mc nog regelmatig te
horen.

BURAN

Uitlatingen van allerlei deskundigen,
waaronder Buran vlieger Volk, geven een
heel ander beeld over de 'succesvolle'
vlucht op 15-11-1989:
1. Het uitvoeren van de vlucht ging
tegen de plannen van deskundigen in,
maar werd doorgedrukt om politieke
redenen. (I.v.m. hervatting Amerikaanse
shuttle vluchten en/of de wens van het
Kremlin jarenlange investeringen met
succes bekroond te zien).
2. Volk noemde de computer
'waardeloos'.
3. Bij de nadering maakte de Buran een
onverwachte gevaarlijke manoeuvre, die
de deskundigen kippevel bezorgde.
4. Een bemande vlucht was toen
onmogelijk: er waren geen leefsystemen
aan boord.
5. De software van de computer was zeer
beperkt: slechts toereikend voor 2
omlopen en alleen maar gericht op
terugkeer op de strip bij Baykonur.
6. Bij een bemande vlucht zou het
overnemen door de bemanning van de
computerbesturing te lang duren en
fataal kunnen zijn.
7. Toch ook nog een lichtpuntje: een
tweede versie van een space shuttle is
bijna klaar en zal een koppelsysteem
met een manipulator arm bevatten.
(Aldus Chris van den Berg)

UoSAT-OSCAR 9

De temperaturen in OSCAR 9 beginnen
geleidelijk op te lopen als gevolg van
wrijvingswarmte die ontstaat nu de
satelliet in de buitenste lagen van de
atmosfeer terecht is gekomen. Binnen
enkele maanden zal OSCAR 9 geheel
verbranden in de atmosfeer. Tot dat
moment zal hij in bedrijf worden
gehouden. Geinteresseerden worden dan
ook geadviseerd om nog zo lang mogelijk
gebruik te blijven maken van alle data
die door de experimenten aan boord van
de satelliet worden geleverd. Ook is
het interessant om het hele proces van
het vergaan van de satelliet te
bestuderen via het volgen van de steeds
sneller veranderende baanparameters en
van de veranderende telemetrie-
gegevens.

AMSAT-OSCAR 13

Na enige overgangs aktiviteiten tijdens
de standverandering van OSCAR 13 is het
volgende nieuwe gebruiksschema van
toepassing tot 16 augustus: mode B van
mean anomaly phase 0 tot 110 en van
phase 145 tot 256, mode JL van phase
110 tot 145, en mode S van phase 150
tot 160. De rondstraler- antennes zijn
in bedrijf van phase 230 tot 30.

Op 15 juni vierde OSCAR 13 zijn eerste
verjaardag. De satelliet heeft
gedurende het eerste jaar van zijn
(hopelijk) lange leven uitstekend
gefunktioneerd.

Nadat Jim, G3RUH, op 3 juni had
waargenomen dat OSCAR 13 een
zonsverduistering door de maan had
meegemaakt, is hij uit gaan rekenen hoe
vaak en wanneer dit al eerder is
opgetreden en wanneer dit opnieuw zal
gebeuren. Het blijkt dat OSCAR 13 sinds
zijn lancering al 7 van dergelijke
verduisteringen heeft meegemaakt. De
volgende verduisteringen zijn te
verwachten op 31 augustus vanaf 0709
UTC gedurende 33 minuten, op 26 januari
1990 vanaf 1500 UTC gedurende 26
minuten, op 25 februari 1990 vanaf 0636
UTC gedurende 25 minuten en op 26 maart
1990 vanaf 2215 UTC gedurende 33
minuten. Iedereen wordt gevraagd de
satelliet tijdens die perioden niet te
gebruiken maar dan wel zijn telemetrie-
gegevens op te nemen.

K7UDG en andere leden van de Western
Washington DX Club zullen samen met
UA4RZ en leden van de Ziland DX Club
vanaf 4 juli gedurende 3 weken aktief
zijn op HF en via OSCAR 13 vanuit de
Russische stad Kazan (305 gr west,
55,75 gr noord). Deze DX-peditie zal
gebruik maken van de speciale roepnaam
US4P. De geplande mode B downlink-
frekwentie is 145,940 MHz. Na de
terugkeer van de Amerikanen naar
Seattle zal US4P permanent aktief
blijven via OSCAR 13. De apparatuur van
dit DX-station zal verder worden
uitgebreid, zodat ze later ook aktief
zullen kunnen worden via de MicroSats.

MICROSATS

De bouwers van de vier nieuwe MicroSats
melden dat alles goed verloopt bij de
voltooiing van de satellieten. De
frekwentie- stabiliteit van alle
zenders bij veranderende temperaturen
is zeer goed. Het rendement van de
zenders is ongeveer 72%. Zodra alle
komponenten beschikbaar zijn worden de
boordcomputer- boards geheel opgebouwd.
Sommige komponenten, zoals bepaalde
IC's en SMD-onderdelen, blijken
moeilijk verkrijgbaar. De vier platen,
waarmee de MicroSats aan de ARIANE
lanceerstruktuur worden gemonteerd bij
de lancering, zijn gereed. De meeste
zonnepanelen zijn ook gereed. De
batterijlaadstroom regulators en de
ontvanger- modules zijn bijna voltooid.

Amerikaanse en Britse AMSAT-
vertegenwoordigers zijn inmiddels nauw
betrokken bij de voorbereidingen voor
de ARIANE lancering, die nu voor 9
november gepland is. Zij nemen deel aan
'Mission Review meetings' en 'Launch
Operations meetings' in Frankrijk en
Frans Guyana. (Aldus Nico Janssen,
PA0DLO)

MURDOCH GEEFT SCHOTELS WEG

De Belangstelling voor Sky Television
is dermate gering dat Rupert Murdoch
naar grof geschut grijpt om de zes
tv-kanalen alsnog kijkers te bezorgen.
Zo heeft hij bij schotel- fabrikant
Amstrad 500.000 schotels opgekocht, die
hij gratis weggeeft. Totale kosten
honderd miljoen Engelse ponden.
Daarnaast wordt Sky Movies in plaats
van een betaalkanaal een gratis kanaal.
De kijker moet voor ontvangst van Sky
Movies alleen nog een decoder
aanschaffen, want in verband met de
uitzend- rechten zal het tv-signaal van
Sky Movies in versleutelde vorm worden
verzonden. Er wordt echter geen
abonnementsgeld gevraagd, hetgeen
betekent dat Murdoch op jaarbasis 30
miljoen pond laat schieten. Alsof dat
nog niet genoeg is, worden ook nog eens
de eerste 10.000 decoders
weggeschonken. Een grapje dat Murdoch 2
miljoen pond gaat kosten.

OPTIMISTISCHE VOORSPELLING

Ondanks het uitblijven van succes is
het reclamebureau Saatchi & Saatchi
enthousiast over de markt voor
satelliet- televisie, zo blijkt uit een
onderzoek van het bureau. In het jaar
2000 spelen de satellietzenders een
belangrijke rol op de reclamemarkt,
waar ze 4,5 miljard dollar per jaar
omzet maken, zo voorspelt Saatchi.

Nog dit jaar zullen 418.000 huishoudens
beschikken over ontvangst- apparatuur
voor satelliet-tv. De meest
optimistische voorspeller na Saatchi
verwacht 100.000 schotelantennes aan
het eind van dit jaar. (Uit:
Telecombrief)

PHILIPS NMS 1700 FAXSELECT

Met de NMS 1700 Faxselect van Philips,
die deze maand door het bedrijf in
Nederland werd geintroduceerd, is het
mogelijk via dezelfde telefoonlijn
zowel te faxen als te telefoneren. Aan
een bestaande telefoonlijn kan met de
Faxselect zowel een faxapparaat als een
telefoon worden gekoppeld; ook kan aan
een bestaand faxapparaat een extra
telefoonlijn worden aangesloten. De
Faxselect heeft compacte afmetingen en
kan eenvoudig (zonder schroevendraaier)
worden geinstalleerd via de bestaande
PTT aansluitingen. Wanneer een fax
binnenkomt, kiest de Faxselect voor de
fax, wanneer daarna iemand belt, wordt
automatisch teruggeschakeld naar de
telefoon en vice versa. De prijs van
dit apparaat bedraagt f 399,-- excl.
BTW.

MEER AANDACHT VOOR TOUR DE FRANCE

Ook dit jaar zal Radio Nederland
Wereldomroep de Ronde van Frankrijk
'live' volgen met een eigen equipe.
Anders dan andere jaren zal de
Wereldomroep iedere middag om 15.30 uur
(Ned. tijd) het nieuws 'heet van de
naald' brengen over de die dag gereden
etappe. Afhankelijk van de actualiteit
zullen er finish- flitsen, interviews,
klassementen etc. te horen zijn.
Daarnaast zal een groot gedeelte van de
avonduitzending van 18.30 - 19.25 uur
(Ned. tijd) bestaan uit tourreportages.
Luisteraars buiten Europa krijgen
iedere dag een korte nabeschouwing met
daarin zo mogelijk verwerkt de finish-
reportage en de klassementen.

NIEUWE OPZET 'NIEUWSLIJN - EUROPA'

Om de luisteraar nog beter te kunnen
bedienen, zal de Wereldomroep bij wijze
van proef in het programma 'Nieuwslijn
Europa' (9.00- 10.25 uur) niet alleen
om 9.00 en 10.00 uur, maar vanaf 1 juli
ook om 9.30 uur een actualiteiten-
rubriek verzorgen. Binnen een half uur
wordt de vakantieganger zo op de hoogte
gebracht van het laatste nieuws,
ANWB-oproepen, het weer en de inhoud
van de ochtendbladen. De opzet van de
half vier uitzending blijft
ongewijzigd. In de uitzending van half
zeven zal verder worden ingegaan op
nieuws en achtergronden van de dag.

