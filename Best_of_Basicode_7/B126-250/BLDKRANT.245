
245, maa 04 sep '89

C.U.C. 5 JAAR

De Computer Users Club C.U.C. is vijf
jaar geleden door twee enthousiaste
hobbyisten opgericht en floreert nog
steeds. De ene initiatiefnemer is Peter
Zevenhoven, die ook het prachtige
Basicode vertaalprogramma voor de
Spectravideo en de MSX heeft gemaakt,
en de ander is Wouter Alexander, de
motor achter het regelmatig
verschijnende clubblad: C.U.C-
journaal, dat ook in de boekhandel
verkrijgbaar is. Regelmatig treffen we
daarin besprekingen aan van Basicode-
programma's en andere Basicode
nieuwtjes. De overal plaats vindende
clubdagen, die gratis toegankelijk
zijn, worden erg druk bezocht. Daar
komen vele actieve hobbyisten bij
elkaar. Zowel voor de Spectravideo
bezitters als voor de MSX-ers is er
veel te zien. De club heeft zich ook op
hardware gebied actief getoond, we
noemen een RGB koppelaar tussen MSX-1
en RGB monitor, een ombouw van SV.738
maar MSX-2, een Morse/Telex decoder,
enz. Ook wat software betreft is er
veel gepresteerd: BPUT/BGET om gebruik
te maken van het extra RAM geheugen uit
de MSX en de SV.328, Grafische
screendump, een Assembler, een
tekenprogramma (Procad) en niet te
vergeten het Basicode vertaalprogramma.
Er zijn nog veel meer activiteiten, te
vinden in het clubblad. We wensen de
5-jarige veel succes toe in de komende
jaren, en onze hartelijke felicitaties
met dit eerste lustrum.

STERKE GROEI COMPUTERCRIMINALITEIT

Amerikaanse cijfers wijzen op een
explosieve toename van computer-
criminaliteit. Er is geen reden om aan
te nemen dat dit verschijnsel zich in
Nederland in mindere mate voordoet. In
1988 vond echter slechts in 18 gevallen
een strafrechtelijk onderzoek plaats.
Een door VIFKA uitgevoerd onderzoek gaf
aan dat 82% van de respondenten geen
aangifte van computerfraude zou doen.

Mr. C.J.A. van Lede, voorzitter van de
RCO (Raad voor Centrale Ondernemings
organisaties) zei dit in zijn toespraak
ter gelegenheid van de ondertekening
van het convenant computer-
criminaliteit. Dit convenant beoogt een
samenwerking tussen het bedrijfsleven
en het ministerie van Justitie om
inzicht te verkrijgen in de manier
waarop computer- criminaliteit kan
worden tegengegaan. Justitie en
bedrijfsleven richten hiertoe een
platform op waarin zij ervaringen
zullen uitwisselen en kennis zullen
opdoen door wetenschappelijk onderzoek.
Minister van Justitie Korthals-Altes
ondertekende het convenant namens het
ministerie.

COMPUTERFRAUDE

Volgens Mr. van Lede is het
bedrijfsleven niet bereid om aangifte
te doen van computerfraude, op grond
van de relatieve ondeskundigheid op
computergebied bij politie en Openbaar
Ministerie. Voorts vreest een bedrijf
vaak voor verlies van zijn goede naam
als bekend wordt dat het slachtoffer
van een computermisdrijf is. Ook is men
wel bang voor het verwijt van
onvoldoende beveiliging. Het
bedrijfsleven heeft echter de hoop dat
die problemen tot het verleden gaan
behoren. Men verwacht ondermeer dat het
platform aanbevelingen zal doen tot het
nemen van specifieke preventieve
maatregelen, die zullen leiden tot een
beperking van de schade door
computerfraude.

DATABANK VOOR AUTO-OCCASIONS

De elektronische uitgeverij Geldertel
N.V. start dit najaar met verschillende
publieksgerichte programma's. Een van
die programma's heet Car-for-Sale. Dit
is een databank voor personenwagen
occasions.

Iedereen die in het bezit is van een
videotex terminal of een PC met modem
kan de databank raadplegen. Onder
andere geldt dit voor:
- abonnees van Viditel;
- gebruikers van databanken die op het 
landelijk telefoonnet zijn aangesloten;
- iedereen met computer en modem;
- doven en slechthorenden met een
Visicom textelefoon.

PROEFPERIODE

Car-for-Sale gaat proefdraaien van 1
september 1989 tot 1 januari 1990. In
die tijd zal het bestand worden
opgebouwd. Garagehouders die in die
tijd zijn ingeschreven, krijgen hun
inschrijfgeld terugbetaald wanneer het
bestand in december niet uit tenminste
250 ingeschrevenen bestaat (min. 5000
occasions). Pas nadat het programma is
opgebouwd gaat de garagehouder een
abonnement betalen voor deze service.

HOE WERKT HET?

De opzet is eenvoudig: de
aspirant-koper zet zijn computer of
Viditel terminal (b.v. Minitel) aan.
Hij belt het landelijk inkiesnummer en
kiest voor het Car-for-Sale programma.
Met behulp van het toetsenbord geeft
hij zijn voorkeuren aan, zoals merk,
type, bouwjaar, kilometerstand, prijs,
kleur en eventueel regio. De computer
zoekt even en binnen enkele seconden
verschijnt de eerste occasion die aan
zijn wensen voldoet op het scherm,
compleet met telefoon en adres van de
garagehouder.

VOORDELEN

Het systeem biedt zeer veel voordelen
aan zowel de koper als de verkoper. De
koper hoeft niet meer met de vinger
langs de vele advertenties om dan
uiteindelijk toch niet de auto te
vinden waarnaar hij op zoek is. Hoe
duidelijker hij zijn wens kan
omschrijven, des te sneller vertelt de
computer hem wie de auto ook
daadwerkelijk aanbiedt. Is er geen
aanbod, dan kan de koper zijn
omschrijving wat ruimer stellen, etc.
De gebruiker kan ook gratis gebruik
maken van een elektronische postbus om
de garagehouder te vertellen dat hij
geinteresseerd is.

Het voordeel voor de verkoper is de
hogere omzetsnelheid. De garagehouder
krijgt zijn eigen toegangscodes waarmee
hij zelf 24 uur per dag zijn programma
kan bijwerken, ongeveer zoals hij nu de
APK-gegevens via Viditel afmeldt. Elke
occasion kan in Car-for-Sale aangeboden
worden. De dealer is vrij zijn eigen
aanbod te bepalen. Op elke plaats in
zijn programma kan de garagehouder
telkens een nieuwe occasion aanbieden,
zodra de vorige verkocht is. In het
ideale geval staat de aspirant-koper
nog dezelfde dag op de stoep.

SUPERGELEIDENDE FILMS

In de afgelopen twee jaar is een aantal
nieuwe materialen gevonden, die
supergeleiding vertonen boven de 220
graden onder nul. Het grote voordeel
van deze nieuwe materialen is dat ze
hun elektrische weerstand verliezen bij
afkoeling met vloeibare stikstof. Tot
dan toe was supergeleiding alleen
mogelijk bij koeling met vloeibare
helium, een veel kostbaarder stof. Die
eigenschap maakt ze in principe
geschikt voor allerlei bijzondere
toepassingen, zoals elektriciteits
transport, magneten, maar ook voor
gebruik in vele typen meetapparatuur en
andere (micro) elektronische zaken.

NATIONAAL ONDERZOEKPROGRAMMA

Men gaat er algemeen van uit, dat de
zwakstroom toepassingen van de nieuwe
materialen gemakkelijker gerealiseerd
kunnen worden dan de sterkstroom
toepassingen. Daarvoor worden dunne
lagen (films) op geschikte dragers
ontwikkeld in een hoog tempo. Met name
in Japan en in de Verenigde Staten
worden vorderingen op dit gebied
gemaakt. Maar ook in Europa en
Nederland is men aktief. Binnen het
nationale onderzoekprogramma Hoge
Temperatuur Supergeleiders werken vele
universitaire en industriele
onderzoekers samen. Ook diverse
onderzoeks centra van TNO zijn hierbij
betrokken.

MO-CVD TECHNIEK

De vanuit toepassings oogpunt meest
interessante nieuwe verbindingen
bevatten alle koper-, calcium-,
strontium- en/of barium-oxyde. De
laatste drie metalen heten aardalkali
metalen.

Voor de industriele produktie van dunne
lagen, b.v. voor elektronica (chips),
is de MO-CVD techniek van het grootste
belang. In deze Metaal-Organische
Chemische Vorming uit Damp wordt voor
ieder gewenst metaal een metaalhoudende
organische verbinding in de dampfase
gebracht door verwarming. Vervolgens
worden deze gassen naar het te bedekken
substraat gevoerd en door verdere
verhitting ontleed. Het mengsel van
metaalverbindingen, b.v. de oxydes,
wordt ter plekke omgezet in de gewenste
verbinding, in dit geval de
supergeleider.

PROBLEEM

Tot dusver zijn lagen van yttrium-,
barium- en koperoxyde het meest
gevraagd. Het continu deponeren van
barium door MO-CVD is echter een groot
probleem door de moeilijke verdamping
van dit element in de vorm van
geschikte verbindingen. Men moest voor
een goede verdamping deze verbindingen
oververhitten. Daarbij treedt ontleding
op die het gebruik van deze barium-
verbindingen bemoeilijkt.

TRUC

TNO-deskundigen op het gebied van de
chemie van binding van metaalatomen met
de omringende organische groepen
bedachten nu een truc. Zij beseften dat
een metaalatoom beter verdampt als het
niet elektrisch geladen is en als het
niet meer in staat is chemische
bindingen aan te gaan buiten zijn
direkte omgeving. Zij gingen uit van de
tot dusver het beste te verdampen
aardalkimetaal verbindingen. Hierin is
ieder bariumatoom omringd door vier
zuurstofatomen. Door de toevoeging van
elektrisch neutrale, zuurstofhoudende
stoffen kon de zuurstofomringing van
barium opgevoerd worden tot acht of
hoger. Daardoor wordt voorkomen dat het
bariumatoom tijdens het
verdampingsproces gehecht blijft aan de
omringende bariumatomen en de
onderzoekers dwingt tot het gebruik van
(te) hoge temperaturen. Zo kon voor
barium de verdampings temperatuur
verlaagd worden tot beneden 150 graden
Celsius. Voor calcium en strontium zijn
soortgelijke effecten bereikt. De
produktie van dunne lagen
supergeleidend materiaal zal door deze
vondst aanzienlijk eenvoudiger
gerealiseerd kunnen worden.

