161, 17 aug '88

AMSAT OSCAR 13

Op vrijdag 22 juli is OSCAR 13 om 1500 UTC
officieel vrijgegeven voor algemeen gebruik.
Sindsdien is het gebruiksschema enkele malen
gewijzigd als gevolg van de experimenten, die
aanvankelijk nog door de kommando stations
moesten worden uitgevoerd. Bovendien moest de
stand van de satelliet in de ruimte nog worden
aangepast. Rond 26 juli werd de gewenste stand
bereikt. De antennes van de satelliet zijn nu
naar de aarde gericht als de satelliet zich bij
het hoogste punt van de baan bevindt. De
richtantennes zijn nu in gebruik.

GEBRUIKSSCHEMA

Tot 21 september is het volgende gebruiksschema
van toepassing voor OSCAR 13: mode B van mean
anomaly phase 3 tot 100 en van phase 180 tot
220, mode JL van phase 100 tot 180, mode B met
rondstraler antenne van phase 220 tot 240,
alle relais uitgeschakeld van phase 240 to 3.
Afwijkingen van dit schema zijn mogelijk in
verband met verdere tests van systemen in de
satelliet. Mode J zal niet elke dag
ingeschakeld zijn. Deze mode is overigens in
principe alleen bedoeld voor stations in
landen waar het moeilijk is om mode L te
gebruiken. Westerse stations worden verzocht
uitsluitend gebruik te maken van mode L als
mode JL in bedrijf is. De mode B downlink
signalen blijken nogal wat spinmodulatie te
vertonen. Deze signaalsterkte variaties worden
veroorzaakt door de 23 cm helix-antenne, die
het stralingspatroon van de 2 m-antenne
beinvloedt. De rotatiesnelheid van OSCAR 13 om
zijn Z-as bedraagt nu zo'n 32 omwentelingen
per minuut.

PROBLEMEN MET RUDAK

Tijdens de testfase van OSCAR 13 in juli bleek
dat er problemen waren met het RUDAK packet
radio systeem. Het opstarten van de
programmatuur in RUDAK bleek niet goed te
verlopen. Er is nu voorlopig een noodprocedure
in bedrijf, terwijl de kommando stations
proberen de fout te herstellen.

FREKWENTIE-AFWIJKINGEN

Volgens informatie van AMSAT-NA wijken de
uiteindelijke frekwenties van OSCAR 13 iets af
van de oorspronkelijk gepubliceerde
frekwenties. De afwijkingen varieren van 2 tot
21 kHz. Bij het mode B relais is de som van de
uplink en downlink frekwenties 581,398 MHz,
zonder rekening te houden met doppler
verschuiving. Dit betekent dat bij de downlink
frekwentie 145,890 MHz de uplink frekwentie
435,508 MHz hoort. Bij het mode J relais is de
som van uplink en downlink frekwenties 580,413
MHz en bij mode L is deze som 1705,356 MHz.
Bij mode L is de afwijking dus 21 kHz.

STAND ANTENNES

Gebruikers van mode L moeten rekening houden
met de stand van de satelliet antennes ten
opzichte van de stations op de aarde. De
openingshoek van de mode L antennes is vrij
klein, dus als de stand van de satelliet niet
zeer gunstig is, kunnen de signalen al gauw
erg zwak worden. Het is natuurlijk altijd van
belang goede, liefst rechtsom cirkulair
gepolariseerde, antennes te gebruiken, terwijl
een goede voorversterker eigenlijk ook
onmisbaar is.

DISCUSSIES OVER MODE J

Er lopen nu in enkele landen diskussies over
het gebruik van mode J van OSCAR 13. Eigenlijk
is mode J niet bedoeld voor stations in
westerse landen. Mode J moet stations in landen
waar het moeilijk is aan mode L apparatuur te
komen, een mogelijkheid bieden deel te nemen
aan mode L aktiviteiten. Sommige amateurs
storen zich aan de gekozen uplink frekwenties
van mode J. Alvorens definitieve beslissingen
te nemen over het verdere gebruik van mode J,
wil AMSAT-DL tot 10 september kommentaren
verzamelen van betrokkenen. (Bedankt, Nico!).

HAART BALLONVAARTEN

In 1987 hebben enkele leden van de Britse
amateursatelliet organisatie AMSAT-UK twee
lineaire relaisstations gebouwd. Zij wilden
zodoende ervaring opdoen met het bouwen van
dit soort apparatuur, als voorbereiding op het
ontwikkelen en bouwen van delen van toekomstige
amateursatellieten. Om deze relaisstations
onder realistische omstandigheden te testen,
wilde men ze in bedrijf stellen tijdens enkele
ballonvaarten boven Engeland. Het is hen tot
nu toe echter niet gelukt een machtiging
voor deze experimenten te verkrijgen.

HAMSAT wil onze Britse collega's de helpende
hand bieden en heeft daarom aangeboden de
lineaire relaisstations te testen tijdens
enkele ballonvaarten boven Nederland.
Het eerste relaisstation, HAART 1, kan
waarschijnlijk al in augustus en september
in bedrijf worden gesteld tijdens enkele
ballonvaarten met een hete-lucht ballon.

WAT IS HAART?

HAART 1 (High Altitude Amateur Radio
Transponder 1) bestaat uit een lineair mode B
relaisstation dat signalen relayeert van 70 cm
naar 2 m, en een bakenzender op 2 m. De uplink
frekwenties zitten tussen 435,040 en 435,050
MHz en de downlink frekwenties tussen 145,840
en 145,850 MHz. Het uitgangsvermogen is
maximaal 300 mW. Het baken zendt telegrafie
(CW) op 145,852 MHz met 60 mW uitgangsvermogen.
In de huidige eerste versie zendt het baken
nog geen telemetrie gegevens uit maar wel de
stations identifikatie. De apparatuur wordt
gevoed vanuit een batterij. Zodra de
batterijspanning onder 9 V komt, schakelt het
systeem zichzelf automatisch uit. De vertikaal
gepolariseerde antennes voor uplink en downlink
zijn kwart-golf stralers. De analoge
schakelingen van HAART 1 zijn gebouwd door
David, G4CUO, en de digitale schakelingen door
Richard, G3RWL.

ROEPNAAM

HAART 1 zal gebruik maken van de roepnaam van
de piloot van de Nederlandse ballon: PE0THZ.
Elke 60 seconden zal het baken de volgende
identifikatie uitzenden: 'HI HI Test de PE0THZ
PE0THZ'. Daarna volgt een nummer, te beginnen
met '001'. Omdat het systeem aan het begin van
de ballonvaart wordt ingeschakeld en dus ook
ge-reset, kan men aan dit nummer steeds zien
hoeveel minuten de vaart al heeft geduurd.
Na de vaart kan daarmee eventueel de positie
en hoogte worden gerekonstrueerd. Bij latere
vaarten kan een 8-kanaals telemetrie systeem
aan HAART 1 worden toegevoegd, waarmee
gegevens over spanningen, stromen, temperaturen
en dergelijke kunnen worden uitgezonden.

Zodra het HAART 1 systeem is aangekomen in
Nederland zal worden bekeken of het nog
mogelijk is op korte termijn een ballonvaart
uit te voeren. Dit zal dan binnen enkele dagen
moeten gebeuren, omdat de ballon, PH-SIM, op
19 augustus naar Bristol in Engeland vertrekt
voor deelname aan Europese ballonvaart
kampioenschappen. De volgende mogelijkheid
voor een ballonvaart met HAART 1 komt daarna
pas in de loop van september. Een en ander is
dan weer afhankelijk van de beschikbaarheid
van de ballon en van de weersomstandigheden.
We houden iedereen op de hoogte.

DUUR EN STARTPLAATS

De vaarten zullen gewoonlijk zo'n 1 tot 2 uur
duren, een enkele keer misschien langer. De
ballon kan worden opgelaten op verscheidene
startplaatsen, maar het meest waarschijnlijk
is een start vanuit Strijbeek bij Breda. Omdat
er meestal een westelijke of zuidwestelijke
wind is, zal de ballon dan over Noord-Brabant
of naar het midden van van het land varen.
De grootste hoogte, die tijdens de vaart wordt
bereikt, zal meestal tussen 1200 en 3000
meter liggen.

Alle daartoe gemachtigde radio-amateurs worden
uitgenodigd deel te nemen aan de experimenten
met het mode B relais van HAART 1, zodra dat in
bedrijf is. Er zal slechts zeer weinig uplink
vermogen nodig zijn voor het maken van
verbindingen via HAART 1. Men wordt verzocht
uitsluitend SSB of CW toe te passen. De
gebruikers en meeluisteraars worden uitgenodigd
rapporten over het gedrag van HAART 1 door te
geven aan HAMSAT of aan AMSAT-UK. Zodra nadere
informatie beschikbaar is over de uit te voeren
ballonvaarten, zal die zo snel mogelijk worden
doorgegeven. (met dank aan Nico, PA0DLO).

NEDERLANDS KAMPIOENSCHAP VOSSEJAGEN

Ook dit jaar kunt U weer deelnemen aan het
Nederlands Kampioenschap Vossejagen en wel in
de radio amateur banden 80 en 2 meter. En ook
dit jaar kunt U gerust de familie meenemen,
want de omgeving leent zich uitstekend voor
wandelen, ravotten of bezoek aan bv. het
Afrika Museum of de Heilige Land Stichting,
voor elk wat wils dus.

De organisatie van deze kampioensjacht is
dit jaar in handen van de afdeling Nijmegen
(A 35) en als ook het weer zoals voorgaande
jaren is, zien ze het daar wel zitten.
Hoewel... niks zitten, want de deelnemers
dienen buiten de vossen ook een baken te
peilen en diverse spoetniks op te sporen.

GEGEVENS VOOR DEELNEMERS

De start vindt plaats op de parkeerplaats
van hotel 'Erica', aan de Molenbosweg te
Berg en Dal (bij Nijmegen). Er wordt om
11 uur gestart. Inschrijven kan vanaf
10 uur. De startbijdrage is f2,50.
Om 13 uur is er een pauze. Tenslotte
worden rond 17 uur de prijzen uitgereikt.

Voor jagers die de startplaats niet weten te
vinden is er een inpraat mogelijk via de
repeater van Nijmegen (R 6). Wilt U meer
weten, bel dan even met Wim de Winkel, PE1FIB,
tel. 08895-41748, of met Hans Luidens, NL8800,
tel. 05716-577.

TENTOONSTELLING & SEMINAR

'Computers in Onderwijs' is het sluitstuk van
het onderwijsdeel uit het INformatica
Stimulerings Plan (INSP). De ministers van
Onderwijs en Wetenschappen en Economische Zaken
zijn de initiatiefnemers van dit evenement, dat
zal plaatsvinden in de Irenehal van het
Jaarbeurs complex te Utrecht. Het bestaat uit
twee delen: een tentoonstelling (van 30-11 t/m
2-12-1988), en een seminar (op 1 december).

TENTOONSTELLING

Hierop staan de ontwikkelingen in het
Nederlandse onderwijs op het gebied van
informatie technologie centraal, zoals die met
name uit INSP projecten zijn voortgekomen.
De tentoonstelling richt zich vooral op
leerkrachten, oudercommissies, schoolbesturen,
medezeggenschaps raden, personeel van
verzorgings instellingen en beleidsmakers.

SEMINAR

Gedurende het seminar zal voor een publiek van
politici, onderwijs specialisten, onderzoekers
etc. de stand van zaken met betrekking tot
onderwijs en informatie technologie worden
opgemaakt en zullen de beleids aspecten vanuit
een toekomstgerichte invalshoek worden belicht
en ter discussie gebracht.

De entree voor de tentoonstelling bedraagt f5
per persoon per dag, en f125 voor het seminar.
Nadere inlichtingen zijn te verkrijgen bij drs.
de Waard, Bakkenist, Spits en Co Organisatie
Adviseurs, Den Haag, tel. 070 - 763666.
