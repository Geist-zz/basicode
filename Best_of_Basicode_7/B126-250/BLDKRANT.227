
227, maa 08 mei '89

HAAGS PUBLIEKSINFORMATIESYSTEEM

De Gemeente Den Haag en de Openbare
Bibliotheek Den Haag werken aan een
publieks informatie systeem HANS (HAags
Netwerk Stadsinformatie). Dit videotex
systeem wordt beschikbaar gemaakt op
het computer systeem van de Openbare
Bibliotheek. HANS zal toegankelijk
worden via terminals in openbare
gemeentelijke instellingen en
bibliotheken.

Op 15 oktober 1987 hebben de Gemeente
Den Haag, de Openbare Bibliotheek Den
Haag en de Tiele Akademie plannen naar
buiten gebracht onder de naam
'Informatieloket'. Anderhalf jaar later
blijken deze plannen een zachte dood te
zijn gestorven. Onderdelen uit de
oorspronkelijke plannen zullen nu
echter apart in HANS worden
gerealiseerd. (Uit: Telecombrief)

AGI AAN HUIS

Het Groninger informatie systeem AGI
(Actuele Groningen Informatie),
waarover Hobbyscoop enige tijd geleden
reeds berichtte, is inmiddels een stap
verder. Bij wijze van experiment
krijgen honderd particulieren de
gelegenheid zich op het systeem aan te
sluiten. Ze moeten wel beschikken over
een PC en een modem. De aansluitkosten
bedragen f50 per jaar.

AGI wil met dit experiment onderzoeken
in hoeverre het systeem geschikt is
voor grootschalige aansluiting in de
huishoudens. Tot nu toe was de
informatie slechts toegankelijk op
'openbare plaatsen' en bij
instellingen, via 290 terminals.

Volgens de eerste metingen zijn de
mensen die het systeem raadplegen
vooral geinteresseerd in regionaal
nieuws en gemeentelijke informatie van
de stad Groningen. Ook het honden- en
kattenaanbod van de dierenasielen
geniet veel belangstelling. De vraag
naar VVV-nieuws, de huizenmarkt en
bioscoop programma's neemt toe. (Uit:
Telecombrief)

CD-ROM INTERFACE

De afdeling Utrecht van de Hobby
Computer Club (HCC) is momenteel bezig
met de ontwikkeling van een CD-ROM
interface voor drie veel gebruikte
computer systemen, nl. Amiga, Atari ST
en de MS-DOS machines.

De bedoeling van het project is om de
computer hobbyist op een goedkope
manier kennis te laten maken met het
fenomeen CD-ROM. Dit wordt gerealiseerd
door een gewone (Philips) CD-speler via
een interface aan een computer te
koppelen. Deze interface mag niet meer
dan ongeveer 150 gulden gaan kosten.
Het werkende prototype van deze
interface voor de Commodore Amiga is op
de HCC-dagen 1988 op de stand van de
afdeling Utrecht te zien geweest.

Om dit project te ondersteunen
overweegt de afdeling Utrecht een
CD-ROM tegen kostprijs uit te brengen,
waarop ongeveer 50 MB public domain
software moet komen te staan voor de
genoemde drie computer systemen. Als
alles meezit, zal deze schijf in het
najaar (tijdens de HCC-dagen) worden
uitgebracht. Het is een vrij uniek
gebeuren, omdat het combineren van
software voor verschillende computer
systemen op 1 CD-ROM nog niet eerder is
gedaan.

NIEUW TIJDSCHRIFT VOOR AMIGA

De Amiga computer heeft een eigen blad.
Het heet (hoe kan het anders) Amiga
Magazine en de eerste aflevering is in
april uitgekomen. Amiga Magazine is een
uitgave van Uitgeverij Divo, adres:
Gijzenburg 14, 2907 HG Capelle a/d
Yssel, tel. 010 - 458 76 40.
De Amiga is een van de meest
veelzijdige computers uit de 68000
reeks en (helaas) niet zo'n verkoop
succes als de C-64. De computer
verdient daarom zeker een eigen blad.
Twaalf medewerkers moeten onder de
leiding van hoofdredakteur Niek Haak
daarvoor gaan zorgen. Voorlopig
verschijnt het blad zes maal per jaar
en een abonnement kost f 39,95.

GOEDE INDRUK

Het eerste nummer maakt een goede
indruk. Er is nieuws van de Duitse
Cebit tentoonstelling en er wordt
uitvoerig bericht over alle updates die
voor de Amiga zijn verschenen.
Uitgebreid wordt ingegaan op de
mogelijke trucs met digitizers: 'uw
Amiga heeft ogen'. Daarnaast krijgt
3D-tekenen aandacht en het gebruik van
de computer als geluidsinstrument.
Computer grahics krijgen op twee
manieren aandacht: een algemeen artikel
en het gebruik van de graphics in
Brandpunt waar ze de weerman helpen.
Tenslotte heeft men het over beter
Basic: hoe overzichtelijk te
programmeren. Het nummer sluit af met
de toepassing van het Midi-interface en
een uiteenzetting over spelletjes. Wij
zullen het tijdschrift blijven volgen.

Inmiddels heeft de importeur, Commodore
Computers aan de Kabelweg 88 in
Amsterdam, een 'Amiga Developer' dag
georganiseerd. Die zal op 31 mei
gehouden worden. Wie er inlichtingen
over wil (en het gaat om programmeurs
die echt in de machine thuis zijn)
kunnen via postbus 8192, 1000 AD
Amsterdam, ter attentie van Marja
Hettema, inlichtingen krijgen.

EISA EN MCA OVERBRUGD?

Volgens de Automatiserings Gids heeft
Digital Communications Associates een
patent aangevraagd op een technologie
die een brug slaat tussen de interne
PC-bussen MCA (van IBM) en EISA (van de
anderen).
Door insteek kaarten geschikt te maken
voor zowel MCA als EISA denkt DCA de
strijdende partijen te slim af te zijn.
De eerste kaart die met de nieuwe
technologie is uitgerust is de Irma
Convertible 3, die voor de koppeling
van PC's aan mainframes zorgt.
Insteekkaarten voor de MCA-bus passen
niet in de standaard AT-bus en andersom
gaat het evenmin. DCA heeft een kaart
gemaakt met verschillende connectors.
Ook is gezorgd dat de elektrische
verschillen tussen de AT en de
uitbreiding daarvan en de Micro Channel
Architecture zijn verrekend.
Positronika zou de kaart in Nederland
gaan voeren.

PHILIPS NU OOK IN EISA GROEP

Philips Telecommunicatie en Informatie
Systemen heeft in haar streven naar
open marktstandaarden besloten lid van
de EISA groep te worden. PTIS heeft in
een eerder stadium al gekozen voor de
MCA-bus van IBM. Met het volgen van de
twee als standaard gepositioneerde
systemen houdt Philips grip op alle
mogelijkheden die zich in een open
PC-markt kunnen afspelen. Men verwacht
echter dat de huidige XT/AT standaard
een belangrijk aandeel in de markt zal
houden. (Bron: Computable)

INDUSTRIELE AUTOMATISERING

Van 9 t/m 11 mei vindt in de
Amsterdamse RAI de jaarlijkse vakbeurs
Industriele Automatisering plaats. De
expositie geeft een overzicht van
recente ontwikkelingen op het gebied
van automatisering van produktie- en
ontwerp processen in de industrie.
Het meest tot de verbeelding sprekend
is de ingenieuze apparatuur voor
zogenoemde CAD en CAM toepassingen.
Onderdelen of complete produkten worden
door en met behulp van de computer
ontworpen en gefabriceerd.

Tijdens de vakbeurs wordt in
samenwerking met een aantal advies
instanties een centraal informatie
centrum ingericht. Hier kunnen
vertegenwoordigers van met name kleine
en middelgrote ondernemingen terecht
met vragen en problemen over het
automatiseren van zelfs kleinschalige
industriele processen. Aan het
Informatie centrum wordt deelgenomen
door: de Centra voor Micro-Elektronica,
de Innovatie Centra (Rijks Nijverheids
Dienst van het Ministerie van
Economische Zaken), de Commissie
Ontwikkeling Bedrijven van SER, TNO en
VEV (organisatie van elektrotechnisch
vakonderwijs).

Tegelijk zal in het RAI-congrescentrum
een driedaags congres worden gehouden,
georganiseerd onder auspicien van de
Stichting Computer Aided Production en
Egineering (CAPE). Er vinden 60 sessies
plaats waar deskundigen uit binnen- en
buitenland zullen spreken. Congres
onderdelen tijdens CAPE liggen niet
alleen op het gebied van software,
systemen en standaardisering, maar ook
op gebieden als logistiek, de bouwkunde
en bijvoorbeeld ontwikkeling van
autoradio's.

Beurs en symposium worden gehouden in
de Holland- en Deltahal en het congres
centrum. De vakbeurs en het congres
lopen dagelijks van 10 tot 17 uur.

OPEN DAG PTC

Zaterdag 20 mei a.s. houdt PTC 't Gooi
een Open Dag voor computer hobbyisten.
Er zullen doorlopend demonstraties
gegeven worden door o.a. PTC
Amstelland, PTC Midden Nederland, Buro
PTC Eindhoven Onderwijs Groep, en
natuurlijk PTC 't Gooi, zowel op de PC,
MSX als op de P2000.

PTC 't Gooi komt met een team voor het
digitaliseren van de bezoekers. Men kan
zelfs een afbeelding krijgen op papier
of op een floppy disk. Verder zijn er
demo's van o.a. tekst verwerking, Desk
Top Publishing, inbraak beveiliging en
onderwijs programma's.

De Open Dag wordt gehouden in de
Scholen Gemeenschap 'de Gemeenlanden'
aan de Gemeenlandslaan in Huizen, en
duurt van 10 tot 16 uur. De toegang is
geheel gratis.

BEELDKRANT ADVERTENTIES

Te koop gevraagd: 'tractor feed unit'
voor een Commodore MPS 803 printer. Dit
mag zowel een oude als een nieuwe zijn.
Frits Landheer uit Tilburg is er al een
tijdje naar op zoek, maar heeft er tot
nu toe geen te pakken gekregen. Kunt u
hem helpen? Bel dan naar: 013-357698.

Te koop gevraagd: een disk-drive voor
een Sanyo MSX-1, of: een MSX-2 met
disk-drive, liefst een Philips NMS 8245
of 8250, of een Sanyo. Neem contact op
met: Frie van der Horst uit Rotterdam,
tel. 010-4372297.

