
217, woe 29 mrt '89

UoSAT-OSCAR 11

In de eerste weken van maart zijn er
problemen opgetreden met de Digitalker
spraaksynthesizer in OSCAR 11. Het is
nog niet duidelijk of het een software
of hardware probleem betreft. De
satelliet zendt nu een ongemoduleerde
draaggolf uit in de perioden waarin de
Digitalker in bedrijf hoort te zijn.
Het UoSAT kommando station in Guildford
onderzoekt het probleem en ontvangt
graag verdere rapporten van waargenomen
afwijkend gedrag van de Digitalker.

AMSAT-OSCAR 13

Het kommandostation VK5AGR was op 25
maart nog bezig met de standverandering
van OSCAR 13. Eind maart zal de nieuwe
stand vermoedelijk zijn bereikt. Bij
het gebruik van OSCAR 13 moet men er
rekening mee houden dat de signalen
snel zwakker worden naarmate de
antennes van de satelliet niet meer
goed naar de aarde zijn gericht tijdens
bepaalde delen van zijn omlopen. Mode S
is nu niet in bedrijf omdat de
kommandostations nog bezig zijn met het
testen van het RUDAK systeem.

AMATEUR RADIO VANUIT MIR

Eind maart passeert het Russisch
ruimtestation MIR van west naar oost
over Europa tijdens de avonduren. Bij
helder weer kan men het station
regelmatig met het blote oog waarnemen
tijdens hoge passages. Waarschijnlijk
zullen de amateur radio aktiviteiten
vanuit MIR in de komende weken weer
toenemen tijdens de middag- en vroege
avonduren. De kosmonauten hebben het
wel druk met het uitladen van PROGRESS
41. Dit ruimtevrachtschip is op 16
maart om 1854 UTC gelanceerd vanaf
Baykonoer en in de avond van 18 maart
aan MIR aangekoppeld. Rond 21 maart is
de baan van MIR weer iets verhoogd met
behulp van de raketmotor van PROGRESS
41. Begin april moet PROGRESS 42 al
weer naar MIR worden gelanceerd. De
nieuwe bemanning voor MIR moet op 19
april in SOYUZ-TM 8 naar het
ruimtestation vertrekken en daar op 21
april aankomen. De kommandant van de
nieuwe bemanning zal Aleksandr
Viktorenko zijn.

Het is inmiddels zeker dat Aleksandr
Serebrov in april nog niet naar MIR zal
gaan. Door wie hij vervangen zal worden
is nog niet duidelijk. Ook is besloten
dat de gehele huidige bemanning, dus
inklusief de arts Valeri Poliakov
U3MIR, naar de aarde zal terugkeren op
29 april. Omdat Sergei Krykalov, voor
zover bekend, nog geen gebruik gemaakt
heeft van de roepnaam U5MIR, zou deze
roepnaam gebruikt kunnen gaan worden
door Aleksandr Viktorenko.

MICROSATS

Drie van de vier eerste MicroSats, die
nu worden gebouwd, maken gebruik van
een Binary Phase Shift Keying (BPSK)
packet radio zender voor hun
kommunikatie met de grond. Alle
uitzendingen zijn digitaal, NRZ-I,
BPSK, HDLC en compatible met het AX.25
Level 2 protocol dat bij packet radio
wordt gebruikt.

Onder besturing van de boordcomputer
worden unconnected information packets
uitgezonden die telemetrie (of
CCD-beeldinformatie bij WEBERSAT)
bevatten en connected information
packets naar gebruikers van het
Bulletin Board System in de satelliet.
De BPSK-zenders maken gebruik van een
eindtrap met een hoog rendement. Het
maximale uitgangs vermogen zal 4 W
zijn. Het uitgangs vermogen kan ook
worden geregeld in 16 stappen tussen 0
en 4 W, zowel direkt vanaf de grond
door een kommandostation als
automatisch door de boordcomputer in de
satelliet. Bij het hoogste vermogen (4
W) wordt een DC-naar-HF rendement van
de zenders verwacht van ongeveer 84% op
2 meter en 74% op 70 cm.

TWEE ZENDERS AAN BOORD

Elke zendermodule zal twee zenders
bevatten, niet alleen omdat er dan een
reserve zender is maar ook voor
experimentele doeleinden. De ene zender
zal direkt gemoduleerd worden met PSK
signalen, zodat sterkere zijbanden te
verwachten zijn. De andere zender zal
gemoduleerd worden met gefilterde PSK
signalen, waarbij de zijbanden veel
meer worden verzwakt (38 dB in plaats
van 14 dB).

De frekwenties van de tweede zender van
elke MicroSat zijn nog niet vastgelegd.
De transmissie- snelheid is
omschakelbaar tussen 1200 en 4800 Baud.
De bijbehorende bandbreedte van de
uitgezonden signalen is 4 resp. 15 kHz.
De zenders sturen direkt een 70 cm
turnstile antenne aan, die cirkulair
gepolariseerd is. (Met dank aan Nico
Janssen, PA0DLO)

NATIONALE ZELFBOUWDAG

Op zaterdag 6 mei a.s. vindt weer de
Nationale Zelfbouwdag plaats in het
Rijnlands Zeehospitium te Katwijk. Aan
deze dag, die in het teken staat van
het ether gebruik door niet
omroepzenders, zullen tientallen
zendamateurs hun zelfgebouwde
apparatuur demonstreren. Er zal onder
meer worden getoond: een spraak-
synthesizer, Packet Radio, grofraster
TV, het maken van printen en het maken
van eindtrappen zonder problemen. Ook
wordt medewerking verleend door
amateurs die meer gespecialiseerd zijn
op diverse computer toepassingen.
Tevens is er een informatie stand
aanwezig van de Radio Controle Dienst
(RCD) uit Groningen. Op het
buitenterrein zal een demonstratie
gegeven worden met o.a. een peilwagen
van de RCD, en kunt u een kijkje nemen
in een wagen van de Politie Verbindings
Dienst.

European Space Research and Technology
Centre (ESTEC) uit Noordwijk zal haar
visie geven op het gebruik van diverse
frequenties in de ruimte. Een andere
gebruiker van de ether is de
modelbouwer. U kunt van deze hobby
diverse facetten zien, o.a.
vliegtuigen. Voor de boten is speciaal
hiertoe een vijver aangelegd.

U bent welkom van 10 tot 16 uur. Het
Rijnlands Zeehospitium staat in Katwijk
aangegeven en is niet moeilijk te
vinden. De toegang is gratis en er is
voldoende parkeer gelegenheid in de
omgeving. De organisatie is in handen
van PI4LD en de VERON afd. Leiden. Voor
zendamateurs is een inpraat station
aanwezig op 145.000 MHz.

VLIEGTUIG-RESERVERINGSSYSTEMEN

American Airlines en Delta Air Lines
verenigen hun elektronische
reserverings systemen in een
onafhankelijk bedrijf ter waarde van 2
miljard dollar. De twee Amerikaanse
luchtvaart maatschappijen hopen op deze
manier een groter aandeel van de
overzeese boekingen te pakken. Het
reserverings systeem van American
Airlines biedt al sinds halvervege de
jaren '70 informatie aan reisbureaus.
Delta's systeem is vanaf 1982
operationeel. Omdat het Sabre- systeem
van American Airlines veel groter is
dan Delta's Datas II systeem, betaalt
Delta haar partner 650 miljoen dollar
in contanten. Het nieuwe bedrijf wordt
gevestigd in Dallas/ Fort Worth. Al
eerder gingen United Airlines, USAir,
Trans World Airlines en Northwest
Airlines een dergelijke samenwerking
aan. Ook zijn Europese luchtvaart
maatschappijen druk doende met
gecombineerde reserverings systemen.
(Uit: Telecom Daily)

VROUWELIJKE CAPTAIN BIJ TRANSAVIA

Cockie v. Giessel, voorheen directie-
secretaresse, komt uit een vliegers
gezin. Zij is de eerste vrouwelijke
verkeers vlieger in Nederland. In 1972
begon ze als secretaresse om later van
stewardess op te klimmen tot co-piloot
op twee-motorige vliegtuigen. Na
diverse examens gedaan te hebben is zij
per 1 februari j.l. bevorderd tot
gezagvoeder op de Boeing 737.

EDS KRIJGT SATELLIETVERBINDING

Naast British Telecom en Mercury
Communications heeft Electronic Data
Systems een vergunning gekregen voor de
exploitatie van een satelliet
verbinding in Engeland. Electronic Data
Systems (EDS) zal via deze verbinding
diensten aanbieden aan bedrijven, zoals
video- conferencing en informatie
verspreiding. Gedacht kan worden aan de
snelle verspreiding van een grote
hoeveelheid gegevens, bijvoorbeeld
beurs ontwikkelingen. EDS exploiteert
in de VS al een dergelijk netwerk en
heeft daar meer dan 4000 gebruikers.
(Uit: Telecom Daily)

NIEUWE CD-FABRIEK IN HAARLEM

Op 13 maart j.l. is CBS Haarlem
begonnen met de bouw van een produktie
bedrijf voor compact discs. De
robotfabriek gaat ongeveer 7 miljoen
gulden kosten. Het ontwerp is van
architect Jan Kooij. CBS manager Hans
van Luit gaat het produktie bedrijf
starten en krijgt de supervisie. De
fabriek moet op 1 september a.s. volop
draaien. Het nieuwe geautomatiseerde
bedrijf zal aan zeven mensen werk
bieden.

Het eerste jaar rollen 3,5 miljoen
3-inch (8 cm) muziekdiscs van de band.
De produktie capaciteit kan de komende
jaren worden opgevoerd tot maximaal 20
miljoen exemplaren. Het concern heeft
definitief gekozen voor Westduitse en
Japanse machines.

DUBBELPERSER

Zoals bekend, is CBS vorig jaar door
Sony overgenomen. Sony Japan maakt
onder meer de robots voor de Haarlemse
cd-fabriek. Bijzonder is dat er een
machine komt te staan die twee discs
tegelijk perst. ''Daarmee is onze
gecompliceerde high-tech installatie
uniek. We zijn de enige ter wereld met
zo'n produktie bedrijf voor uitsluitend
3-inch cd's!'', aldus van Luit.

UITVALSBASIS

De Haarlemse produktielijn fungeert
voorlopig nog als uitvalsbasis voor de
Sony fabriek bij Salzburg waar ze
5-inch (12 cm) cd's maken. Wanneer
grote vraag is naar een bepaald muziek
nummer, moeten alle Europese winkels
binnen 24 uur worden bevoorraad,
waartoe Salzburg niet in staat is. In
Haarlem, waar de grootste CBS
grammofoonplaten fabriek ter wereld
staat, is grote ervaring opgedaan met
het persen en snel distribueren van
singles van hits. En die know-how komt
goed van pas bij de distributie van de
kleine discs waarop 20 minuten muziek
staat. (Uit: de Haarlemmer Courant)

