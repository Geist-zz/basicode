174, maa 17 okt '88

WORKED ALL PROVINCES CONTEST

De 'worked all provinces' contest wordt
gehouden van zaterdag 5 november 1988 om 19.00
utc - 20.00 uur Nederlandse tijd - tot zondag
6 november 1988 01.00 u utc, en dat is 02.00
u. Nederlandse tijd. Tijdens deze wap-contest,
waarbij zoveel mogelijk verbindingen met
binnenlandse en buitenlandse stations gemaakt
moeten worden, is het tevens de bedoeling met
zoveel mogelijk Nederlandse provincies te
werken. Iedere gewerkte provincie levert een
vermenigvuldiger op voor de berekening van de
einduitslag. Het maken van een verbinding met
het officiele clubstation pi4vrz/a levert als
joker een extra vermenigvvuldiger op. Dit
station zal op 2 meter zijn aandacht verdelen
tussen 145.250 fm en 144.250 ssb., op 70
centimeter zal dat zijn op 432.250 ssb.
Deze contest, waarbij het meestal nogal
gemoedelijk toegaat - fanaten uitgezonderd,
maar die heb je overal - is een prima contest
voor de beginnende amateur, en levert
bovendien, wanneer alle provincies gewerkt
zijn, een schitterend award op, dat niet zal
misstaan in uw shack, nee, beter nog dat er
gewoon hoort te hangen. Veel succes gewenst,
en uiteraard veel genoegen....

AMSAT-OSCAR 9

Op 6 oktober vierde OSCAR 9 zijn zevende
verjaardag. Ondanks zijn relatief hoge
leeftijd funktioneert de satelliet nog steeds
uitstekend. Dagelijks worden nog experimenten
uitgevoerd met OSCAR 9 door het kommando
station in de University of Surrey, waar de
satelliet ook werd ontwikkeld en gebouwd. De
satelliet heeft soms nog verrassingen in petto
voor de gebruikers: onlangs bleek de telemetrie
bakenzender van OSCAR 9 op 14,002 MHz geheel
onverwacht telegrafie signalen uit te zenden.
Kort na zijn lancering was de hoogte van de
satelliet ongeveer 556 km. Deze baanhoogte is
inmiddels afgenomen tot zo'n 465 km als gevolg
van de afremmende werking van de atmosfeer.
Het is best mogelijk dat OSCAR 9 nog steeds
goed funktioneert wanneer hij verbrandt in de
atmosfeer, waarschijnlijk in de loop van 1991.

FUJI-OSCAR 12

Er zijn momenteel grote problemen met de
energie voorziening in OSCAR 12. In verband met
de huidige stand van de baan is er slechts zeer
weinig energie beschikbaar van de zonnepanelen.
De satelliet moet dan ook vaak uitgeschakeld
worden gehouden. Zodra mode JA is ingeschakeld,
mag hij wel worden gebruikt als telemetrie
kanaal 5A de waarde 500 geeft maar niet als
deze waarde 520 is. De satelliet mag helemaal
niet worden gebruikt als de bus-spanning minder
dan 13 V wordt. Dit is te zien aan telemetrie
kanaal 1A van de mode JA telemetrie of kanaal
2 van de mode JD telemetrie. Zodra de energie
voorziening voldoende is hersteld, zal het
gebruiksschema voor de rest van dit jaar
zodanig worden aangepast dat mode JD vaker in
bedrijf komt.

AMSAT-OSCAR 13

Het mode S relais station is voor het eerst
ingeschakeld geweest op 17 september rond 2025
UTC. Er waren drie stations betrokken bij de
eerste tests via mode S: VE4MA, WB5LUA en
K0RZ. Er werden zowel CW- als SSB-verbindingen
gemaakt. Uit metingen bleek dat de uplinkband
tussen 435,602 en 435,637 MHz zit, en de
downlinkband tussen 2400,717 en 2400,751 MHz.

RUDAK

De problemen met het digitale RUDAK systeem
zijn nog niet opgelost. De experimenten met het
systeem worden voortgezet. Men vermoedt nu dat
er een printspoor breukje zit in een van de
boards van RUDAK. Het wordt niet uitgesloten
geacht dat het probleem vanzelf overgaat maar
het kan wel enkele maanden duren.

SPACE EDUCATION NETS

AMSAT-NA is begonnen met wekelijkse Space
Education Nets via mode B en mode L van OSCAR
13. Via deze netten wil men in satellieten
geinteresseerden informeren over diverse
aspekten van ruimte- wetenschappen,
-technologie en -kommunikatie. Om de informatie
overdracht nog beter te laten verlopen, wordt
ook SSTV gebruikt bij de netten. Meestal vinden
de netten nu nog plaats op zaterdag- avonden
maar men wil ze gaan houden op woensdag-
avonden (Amerikaanse tijd), afhankelijk van
wanneer OSCAR 13 binnen het bereik is. De
gebruikte downlink frekwentie is bij mode B:
145,960 MHz en bij mode L: 435,900 MHz. De
bijbehorende SSTV uitzendingen vinden plaats
op 145,970 MHz.

JOTA

Tijdens de JOTA zal het Zuid-Afrikaanse gateway
station ZS6SAT aktief zijn via mode B van OSCAR
13 bij 145,960 MHz op 15 oktober tussen 0800 en
1300 UTC. Zo worden scouts in Zuid Afrika in de
gelegenheid gesteld via VHF/UHF frekwenties en
via OSCAR 13 kontakten te leggen met scouts in
landen over de hele wereld.

RADIO SPOETNIK 12/13

RS3A, het Russische RS kommando station, heeft
onlangs nadere gegevens bekend gemaakt over de
toekomstige amateur satelliet systemen RS12 en
RS13. Wat de opzet betreft lijken de nieuwe
systemen sprekend op hun voorgangers RS10 en
RS11. De apparatuur wordt weer gebouwd en
getest in het Tsiolkovskiy Museum in Kaluga,
180 km ten zuidwesten van Moskou.
De belangrijkste ontwerpers en bouwers zijn
Aleksandr Papkov en Victor Samkov. Het
samenstel van de satelliet systemen van RS12
en RS13 moeten worden ingebouwd in een KOSMOS
navigatie satelliet voor de scheepvaart.

De lancering is gepland in 1989 naar een baan
met een hoogte bij 1000 km en een baanhelling
bij 83 graden. RS12 en RS13 zullen weer mode
A, K en T relais stations bevatten, die ook
tegelijkertijd in bedrijf kunnen zijn. Verder
zullen dezelfde soorten automatische ROBOT
QSO-machines aan boord zijn als bij RS10/11.
De te gebruiken frekwenties van RS12 zijn
vrijwel dezelfde als die van RS11, terwijl de
frekwenties van RS13 allemaal 50 kHz hoger
zitten. RS12 en RS13 zullen meer uitgangs
vermogen hebben dan hun voorgangers. De bakens
en ROBOT zenders zijn omschakelbaar tussen
0,45 en 1,2 W uitgangs vermogen, terwijl de
zenders van de relais stations op 2 m en 10 m
maximaal zo'n 8 W kunnen leveren. De telemetrie
systemen van RS12/13 zullen meer mogelijkheden
bieden dan die van RS10/11. Omdat RS12 en RS13
in bedrijf zullen komen in een periode met hoge
zonne aktiviteit, waarin de 15 m band druk
gebruikt wordt, zullen de 15 m uplinks niet
vaak ingeschakeld worden. Dit betekent dat mode
K en T niet zo vaak in bedrijf zullen zijn.
(Met dank aan Nico, PA0DLO)

METEOSAT 3

Deze op 15 juni j.l. samen met Oscar 13
gelanceerde satelliet heeft problemen. De sinds
11 augustus operationeel zijnde satelliet heeft
problemen met de EDA (Electronic Despin
Antenna). Van deze antenne, die bestaat uit 32
groepen van 4 dipolen, zijn een drietal van
deze dipolen door nog onopgehelderde oorzaak
defect. Dit heeft direct tot gevolg dat het
ontvangen signaal in de S-band zo'n 3 dB minder
sterk wordt. Hierdoor wordt de performance van
de satelliet wel aangetast maar nog niet
ernstig. Ondanks dat worden toch een aantal
alternatieven overwogen door Eumetsat (de
exploitant van Meteosat 3). Ook is de drift
van de oude Meteosat-2 inmiddels gestopt, deze
satelliet staat nu op 2,6 graden west.
Overwogen wordt om de beide satellieten ieder
een taak te laten uitvoeren, weerfoto's maken
en de foto's in WEFAX distribueren. Een andere
mogelijkheid is de tijd te verdelen tussen deze
twee hoofdtaken van de Meteosat reeks. Voor de
nu ietwat kreupele Meteosat 3 is het uitvoeren
van beide taken tegelijk teveel.

RADIOVERKEER MIR

Rond 1 okt. kwamen de overkomsten van de MIR
weer in de avonduren te liggen en geleidelijk
aan nam het radioverkeer dan ook weer toe.
Polyakov is heel druk geweest met het
verrichten van onderzoek naar de gezondheid
van Titov en Manarov. Op 30 sept. voerde hij
daarover een lang gesprek met de chef arts
Anatoliy Dmitriyevich Gazenko. Pol. gaf blijk
van zijn tevredenheid over die gezondheids
toestand. Men had zich kennelijk op aarde nogal
wat zorgen gemaakt over de conditie van Titov
en Manarov. Er was ook een telegram met een
pessimistische inhoud door Pol. bestudeerd.
Hij was het er niet mee eens. Het gaat z.i.
prima met zijn collega's. Het probleem
'hoofdpijn' was minder erg dan werd
verondersteld. Pol. zei alles onder controle
te hebben en zichzelf ook zeer goed te voelen.
Op 9 okt. bevestigde Pol. dit nog eens: hij
typeerde het zo, dat hij hoopte, dat als zijn
vlucht ten einde loopt zijn conditie zo zal
zijn als die van Titov en Manarov. Uit andere
gesprekken bleek wel, dat Pol. niet geheel
tevreden is over de samenstelling van de
atmosfeer aan boord. Daar valt volgens hem nog
wel wat aan te verbeteren. Titov en Manarov
tillen hier in het geheel niet zwaar aan.

LUCH

Dit was in 1986 de codenaam van de T.D.R.S.
satelliet Kosmos-1700, die zorgen moest voor
betere en langere verbinding met het grond
station. Het is een satelliet, die in een
geostationaire baan was gebracht. Hiermee waren
problemen en men stopte met de experimenten.
1 okt. kwam toch het woord 'Luch' weer voor de
dag. Manarov vroeg aan Viktor op TsUP om de
T.V. opname van een voetbal wedstrijd aan MIR
te sturen via 'Luch'. Mogelijk heeft men dus
weer een T.D.R.S. operationeel.

SOYUZ-TM6

Dit is de Transport Module, die aan de P.Kh.O.
(doorgangs compartiment) van de MIR vastzit en
waarmee t.z.t. Titov en Manarov naar de aarde
moeten terugkeren. Mogelijk n.a.v. de
problemen met de S-TM5 op 6 en 7 sept. werd op
3 okt. 1988 de computer van de S-TM6 uitvoerig
getest, v.w.b. de manoeuvreer programma's.
Manarov gaf te kennen, dat het programma prima
werkte en hij bezwoer de man op de grond het
programma niet te veranderen of te restaureren.
Tijdens de test was het de als altijd even
kalme en nuchtere Titov, die de gegevens met
TsUP uitwisselde.

EVA

Dit staat nog steeds voor Extra Vehicular
Activity, ruimtewandeling dus. De eerste
tekenen zijn er alweer. Aan het eind van deze
maand zullen Titov en Manarov naar buiten gaan
om te trachten de reparatie aan de TTM
telescoop af te ronden.

KOSMOLYOT-1

Deze Russische space shuttle staat nog steeds
klaar voor een onbemande vlucht. Onder groot
voorbehoud: de start zou op 15 okt. a.s.
kunnen zijn. Zo niet, dan toch zeer spoedig.
De Kosmolyot-1 zal in de ruimte worden gestuwd
met de Energiya raket.

SOYUZ-TM7

Zoals de plannen er nu voor staan zal deze met
een Fransman en 2 Russen aan boord worden
gelanceerd op 21 nov. 1988. Groetjes,
Chris van den Berg, NL-9165/A-UK3202.

SPACE SHUTTLES

Na de suksesvolle vlucht STS-26 van de
Amerikaanse Space Shuttle Discovery is de
volgende lancering gepland op 17 november. De
Shuttle Atlantis moet dan een militaire missie
uitvoeren. De Shuttle Discovery moet daarna
voor de volgende vlucht starten op 18 februari
1989. Het Clubstation WA3NAN van het Goddard
Space Flight Center in Greenbelt, Maryland,
zal tijdens de Discovery vlucht weer kontinu
de radio kommunikatie tussen de Shuttle en het
vluchtleidings centrum in Houston relayeren op
onder andere 14.295, 21.395 en 28.650 MHz.
(Aldus Nico Janssen, PA0DLO)
