130, zon 28 feb '88

VERBETERING ONTVANGST

Bij de onderzoekingen die het NOB laboratorium
verricht voor Hobbyscoop Basicode is al een
resultaat geboekt. Bij de bestudering van de
slecht inleesbare bandjes bleek de onderzoekers
dat men veelal te maken had met een heel
slechte golfvorm. Het lukte de technici zelf
ook zulke 'vervormde' Basicode op te nemen
en daarmee een deel van het probleem alvast
op te lossen. Wanneer zij namelijk de radio,
die op de middengolf wordt gebruikt voor
Radio 5 slordig afstemden, ging het op het
laboratorium ook mis. Dat wil zeggen: men
kreeg dus problemen als de ontvanger niet
precies op het midden van de 1008 kHz stond.

DUBBEL PROBLEEM

Veel mensen stemmen de radio zelfs expres
wat naast het centrum van de zender af. Het
geluid klinkt dan wat scheller en
verstaanbaarder. Bij NOS-BASICODE is dat dus
uit den boze. Neem er de tijd voor om precies
het midden van de frekwentie te vinden. De
klank is dan zo donker mogelijk. Een dubbel
probleem is dat voor het AM-bereik (AM is
Amplitude Modulatie) bij de ontvanger
vaak geen afstemoog of iets dergelijks
aanwezig is. Bij FM kent men de zogeheten
nul-doorgangsmeters, die precies de goede
afstemming opleveren. Ons Lab rapporteert
dat bij het juist afstemmen vrijwel alle
vervorming bij het opnemen van Basicode
verdwijnt.
Binnenkort gaan we desondanks nog proeven
doen met een verbeterde golfvorm. We zijn
-zoals altijd - benieuwd naar uw reacties.

BOEKEN OVER DE PC (HARD- EN SOFTWARE)

Herman Vijlbrief las voor ons de volgende
boeken:

BEHEERS HET PC GEBEUREN, door P.A. Semeleer
en V. Hunt, uitgeverij Stark-Texel, 163 pag.,
f 39.50. In dit boek worden een aantal basis
begrippen besproken die de leek op PC gebied
enig inzicht moeten verschaffen. Allereerst
wordt beschreven wat de computer voor een
apparaat is en waaruit deze is opgebouwd.
Daarna komen zaken als besturingssysteem,
programmeertalen en softwarepaketten aan bod.
In de laatste hoofdstukken wordt ingegaan op
de specifieke toepassings mogelijkheden van de
computer en er worden adviezen gegeven voor
aanschaf van een PC als thuiscomputer. In de
achter in het boek opgenomen verklarende
woordenlijst wordt zelfs Basicode genoemd,
zodat de leek op computergebied een redelijk
beeld krijgt van een PC.

DE PC EN SYSTEEMBEGRIPPEN

door W.J. van Heusden, uitgeverij Stark-Texel,
154 pag., f 27.75. Dit boekje is bedoeld om
de leek wat meer duidelijkheid te verschaffen
over de materie van systeembegrippen. Aan de
orde komen een aantal zaken, zoals de opbouw
van de computer, externe geheugens, de diverse
adapterkaarten en randapparatuur. Samen met de
achter in dit boek opgenomen begrippenlijst
geeft dit boek de leek een redelijk beeld van
de computer, echter de wat gevorderde hobbyist
zal in dit boek weinig nieuws tegenkomen.

STARTEN MET.....

In de serie 'Starten met...' van uitgeverij
Muuses verschenen twee boekjes, Starten met
Framework (90 pag., f 29.90) en Starten met
Autocad (76 pag., f 29.90). Beide boekjes
beginnen met de uitleg van de computer en
MS-DOS. Daarna wordt stap voor stap met behulp
van kleine opdrachten een uiteenzetting gegeven
van de commando's en functies van beide
programma's. Ik denk, dat veel gebruikers van
deze programma's goed aan de slag kunnen gaan
met behulp van deze boekjes.

WERKEN MET DE IBM-PC en compatibles, 2de ed.,
door A.G. IJntema, uitgeverij Kluwer, 258 pag.,
f 54.50. Het boek begint met de bespreking van
de hardware van een PC. Daarna wordt uitvoerig
ingegaan op MS-DOS. Afgezien van een klein
foutje op pag. 88, waar in de tekst gesproken
wordt over Supercalc 4, maar in de daarbij
behorende afbeelding over Supercalc 3, wordt
de lezer duidelijk uitgelegd wat er zoal met
MS-DOS gedaan kan worden. In het tweede
gedeelte van het boek wordt een uiteenzetting
gegeven van de taal Basic. Meestal wordt bij
de aankoop van een PC een versie van GW-Basic
of Basica bijverpakt. Hiermee kan men dan met
dit boek erbij aan de hand van vele duidelijk
beschreven voorbeelden komen tot een database
programma. Een complete listing van dit
programma staat beschreven in de appendix,
alsmede een overzicht van de DOS en BASIC
commando's. Samenvattend is dit boek een goede
aanschaf voor iemand die net een PC heeft
gekocht. (Bedankt, Herman!)

NATUURWETENSCHAP IN BEWEGING

De natuurwetenschap is op tal van fronten
in beweging. Er zijn ontwikkelingen gaande
die ingrijpende gevolgen (kunnen) hebben
voor onze samenleving. Weinig mensen kunnen
zich daarvan een voorstelling maken.
Daarom organiseert het Haags Cultureel
Trefpunt (HCT) op vijf dinsdagavonden
in maart een spectaculaire lezingenserie
door vooraanstaande natuurwetenschappers.
De lezingen handelen over de laatste
ontwikkelingen in het onderzoek naar
elementaire deeltjes, het ontstaan van
het heelal, hersenfuncties bij lezen en
schrijven, de ontwikkeling van de computer
naar de kunstmatige intelligentie en de
wijze waarop DNA erfelijke informatie
gebruikt en misbruikt kan worden.
De natuurwetenschap wordt gepresenteerd
in de aula van het Haags Gemeentemuseum
en in het groot auditorium van het Museon.
Beide gebouwen liggen aan de Stadhouderskade
nr. 41 in Den Haag.
De lezingen beginnen steeds om 20.15 uur.
Toegang bij voorinschrijving f 30,--
of f 6,50 per lezing. Studenten en
CJP-houders f 3,25 per lezing. Inschrijving
bij het HCT secretariaat, Laan van Meervoort
16, 2517 AK Den Haag, tel. 070-636353/461048.

LANDELIJKE RADIO VLOOIENMARKT

Zaterdag 12 maart organiseert de afdeling
's Hertogenbosch van de Veron (vereniging
voor experimenteel onderzoek Nederland)
voor de 13e maal haar jaarlijkse landelijke
Radio vlooienmarkt. Dit evenement is
uitgegroeid tot het meest bezochte evenement
op radio-zendamateur gebied in ons land.
De vlooienmarkt zal zoals gewoonlijk
worden gehouden in de Brabanthallen in
Den Bosch. Zowel de Meierij als de
Kempenhal zal volledig worden gevuld
door de bijna 150 standhouders.

AANBOD APPARATUUR

Om het doel van de vlooienmarkt volledig
tot zijn recht te laten komen worden vooral
gebruikte apparatuur en onderdelen
aangeboden. Nieuwe apparatuur mag op de
Radio vlooienmarkt niet worden verkocht.
Er is echter wel een aanbod van nieuwe
onderdelen, meetinstrumenten, antennes
en hobby-gereedschap, dit om de zelfbouw
te bevorderen. Wil men zendapparatuur
verkopen dan dient men in het bezit te
zijn van een geldig door de PTT verstrekt
registratiebewijs.
De afgelopen jaren is gebleken dat de
Bossche Radio Vlooienmarkt niet alleen
een dag voor de zendamateur is. Voor vele
niet- radiozendamateurs is het vaak de
eerste kennismaking met de vele facetten
van de boeiende radio-en electronica hobby.
De Brabanthallen zullen geopend zijn van
09.00 tot 15.30 uur. De entreeprijs is
f4,-- per persoon.

TENTOONSTELLING 'OGEN BEDROGEN'

In het Provinciaal Overijssels Museum
in Zwolle is tot en met 15 maart te zien
hoe uw eigen ogen U soms bedriegen. De
tentoonstelling 'Ogen Bedrogen' laat zien
hoe door een optische vertekening een beeld
anders overkomt dan het in werkelijkheid is.
Wie al te zeer op zijn eigen waarneming afgaat
komt 'bedrogen' uit. Aan de hand van allerlei
voorbeelden wordt duidelijk gemaakt dat door
perspektief, arcering of diepte-effecten
holle of bolle lijnen gesuggereerd kunnen
worden en diepte verkeerd geinterpreteerd
kan worden. Bekende voorbeelden zijn de
tekeningen van Escher. De verkeerde
waarneming is een gevolg van onvolkomenheden
in het visuele waarnemings systeem van oog,
oogzenuw en hersenen. De tentoonstelling
werd samengesteld door het Technisch
Tentoonstellings Centrum van de Technische
Universiteit te Delft.

AANVULLENDE ANAMORFOSEN

Als aanvulling hierop zijn uit de eigen
collectie van het museum een verzameling 18e
en 19e eeuwse Anamorfosen tentoongesteld.
Dit zijn vervormde, ingekleurde gravures en
aquarellen waarvan de voorstelling pas in
een spiegelende cylinder, pyramide of kegel,
in de juiste verhouding te zien is.

Het museum in Zwolle is gevestigd in twee
panden, Melkmarkt 41 en Voorstraat 34. In
ieder pand is een deel van de
tentoonstelling te zien.
De openingstijden zijn: di t/m za 10.00 -
17.00 uur en zondag van 14.00 - 17.00 uur.
Het museum is op maandag gesloten.

EUROPESE DX BIJEENKOMST

Op 20 mei wordt in het auditorium
van het Antwerpse Provinciehuis de
EDXC ofwel de Europese DX Council
officieel geopend. De volgende lezingen staan
op het programma: zaterdag 21 mei
- De relatie tussen de zon en de ionosfeer,
en de consequenties hiervan in de
radiobanden van 0 - 30 MHz. door Dr. Eng.
Jean Claude Jodogne van het het Koninklijk
Belgisch instituut voor Observatie.
- Verder de nieuwe technologische
ontwikkelingen op kortegolf gebied, door
Sony.
- Eurovisie, ofwel de distributie van TV
programma's in Europa.
- BBC, de ontwikkeling op het gebied van
satelliet uitzendingen, en de nieuwe
technologieen hieromtrent.
- Perestroika en wat dit voor het
internationale radioverkeer betekent.
- Lokale Radio, gaat dit de kant op van het
Italiaanse systeem?
- Het Radio Data systeem.
- Tot slot het Internationale Broadcasting
symposium.

Jonathan Marks, onze collega van de
wereldomroep, zal zijn programma
Media Network rechtstreeks uitzenden
vanuit het eerder genoemde auditorium.
Verder valt te verwachten dat ook
collega's van andere buitenlandse
omroeporganisaties zullen participeren.
Voor verdere informatie kunt U zich
wenden tot: EDXC '88, c/o Penvox, Rue Jules
Lejeune 37, 1060 Brussel, Belgie.
