
236, maa 5 juni '89

NIEUWE PC'S VAN PHILIPS

Philips introduceert twee nieuwe
PC-families voor de professionele
markt. Ook wordt het cursus-pakket
'intro voor PC's' uitgebracht. De
nieuwe PC's hebben enkele opmerkelijke
veranderingen ondergaan. Ze zijn
ondermeer een stuk sneller dan hun
voorgangers en in combinatie met het
cursuspakket zeer gebruikers
vriendelijk. Het cursuspakket wordt
overigens standaard meegeleverd en
geeft de gebruiker een uitgebreide
introductie op de mogelijkheden die een
PC biedt. Hierdoor zal de PC in de
praktijk zeer breed ingezet kunnen
worden.

In de P3100 serie wordt de P3105
opgevolgd door de P3127 en de P3120. In
de P3200 serie zal de P3204 worden
vervangen door de P3230. De P3105 en de
P3204 waren in 1988 zeer succesvol.
Volgens onderzoeks bureau Dataquest
breidde Philips vorig jaar haar
marktaandeel ermee uit tot ruim 22%.

DIVERSE UITVOERINGEN

De P3127, de P3120 en de P3230 worden
elk geleverd in drie verschillende
types. Deze negen types hebben allemaal
een 1.44 Mb floppy-drive en voldoen
hiermee aan de marktstandaard. Alle
machines hebben standaard twee seriele
en een parallelle uitgang op het
moederbord. Hierdoor zijn de systemen
beter toegerust om een veelheid van
randapparatuur te ondersteunen. Vooral
in een professionele omgeving is dit
van belang.

De nieuwe PC's in de P3100 serie kunnen
geleverd worden met een 1.44 Mb en een
360 Kb diskette station. Hierdoor is
het mogelijk om naadloos van de 5.25''
360 Kb standaard over te gaan op de
3,5'' 1.44 Mb standaard. Vooral voor de
vele gebruikers die (nog) software
hebben op 5,25'' diskettes is deze
voorziening van belang.

De P3120 en de P3127 kunnen geleverd
worden met respectievelijk een 30Mb of
20Mb harddisk. De kloksnelheid van 10
MHz realiseert een snelle verwerking.
De kloksnelheid van de P3230 is 12,5
MHz. Hierdoor en vanwege de
mogelijkheid om 4 Mb geheugen op het
moederbord te plaatsen, is de P3230
geschikt voor zware applicaties en
besturings systemen zoals OS/2.

HOGE OMZET NEDERLANDSE DATABANKEN

De totale omzet van de databanken in
Nederland bedraagt meer dan 100
miljoen. Zo luidt een van de
hoofdconclusies uit het onderzoek naar
de succes- en faalfactoren van
elektronische informatie diensten,
uitgevoerd door het marktonderzoek
bureau Centrum voor Marketing Analyses.
De resultaten van dit onderzoek -dat in
opdracht van de Ned. Ver. van
Informatie diensten aanbieders (NVI) en
met steun van het Ministerie van
Economische Zaken werd uitgevoerd-
werden gepresenteerd op het NVI-congres
van 1 juni j.l. in Den Haag.

De belangrijkste conclusies uit het
onderzoek luiden verder:
- De professionele gebruiker vormt op
dit moment verreweg de belangrijkste
doelgroep voor de databanken.
- Databank exploitanten ondervinden met
name problemen bij het bereiken van een
acceptabel penetratie niveau in de
doelgroep. Het bereiken van een hoog
gebruik per gebruiker levert veel
minder problemen op.
- Een gerichte en planmatige
marktbenadering door de databank
exploitanten is van doorslaggevend
belang voor het succes. Succesvolle
databanken besteden tweemaal zoveel aan
reclame, promotie en verkoop.
- Beslissingen aangaande het gebruik
van databanken worden op directieniveau
genomen. Slechts 12% van de feitelijke
gebruikers heeft enige invloed op deze
beslissingen.
- Gebruikers van databanken ervaren
kwaliteit van de informatie,
betrouwbaarheid van het systeem en de
gebruikers vriendelijkeheid als
belangrijkste criteria voor een
positieve waardering van de databank.
- Gebruikers van databanken noemen deze
als derde belangrijkste informatiebron.

Het onderzoek vond plaats van september
'88 tot mei '89 en werd in 2 fasen
uitgevoerd. Fase 1 behelsde een
onderzoek onder 97 van de ca. 217
Nederlandse databanken. In fase 2
werden de resultaten van fase 1 in een
onderzoek onder 600 gebruikers en
potentiele gebruikers getoetst.

TELETEKST PAGINA'S IN DATABANK

De Engelsman Andy Sennitt stuurde ons
het volgende bericht: alle computer
bezitters met een modem hebben nu de
mogelijkheid om pagina's te DOWNLOADen
uit de Teletekst diensten van de vier
Britse TV-kanalen. Het Merkinstead
Bulletin Board, gevestigd in
Manchester, is met dit experiment
begonnen. De gebruiker hoeft alleen
maar het nummer van het kanaal en de
gewenste pagina te kiezen, net zoals
hij dat op een TV met Teletekst zou
doen. De pagina verschijnt dan op het
scherm van de computer, en kan
vervolgens op schijf worden opgeslagen.

Mogelijk interessante pagina's zijn:
pagina 195 van BBC1, het IBA nieuws op
pagina 229 van ITV en pagina 629 van
Channel 4. Deze pagina's geven
technische informatie op het gebied van
computers en telecommunicatie.

Het Merkinstead BBS is te bereiken via
tel. 09-44-61-4347059. (Thanks, Andy!)

GEBRUIK VAN CASSETTES IN DE ZOMER

'In the summertime, when the weather is
hot' zal ongetwijfeld ook in de komende
zomermaanden bij tijd en wijle piepen
uit walkmans, schetteren uit
ghettoblasters of meedogenloos schallen
vanuit open autoraampjes. De audio-
cassettes waarop dit nog altijd
populaire nummer van Mungo Jerry is
vastgelegd, hebben in het warme
jaargetijde heel wat uit te staan. Om
de muziek liefhebbers te helpen ook
hartje zomer ongestoord van hun
geliefde nummers te genieten, zonder
dat de kwaliteit van de muziek afneemt,
geeft BASF enkele tips.

DE KRACHTPROEF

De zon is nog maar net op en daar gaan
de eerste zonaanbidders al op pad. Een
cassette in de cassetterecorder van de
auto en de trip met de auto naar meer
of strand kan beginnen. Daar aangekomen
blijft de cassette meestal in de
recorder zitten, die in de kortste
keren behoorlijk heet wordt. Voor BASF
cassettes is die hitte echter geen
probleem, omdat elk van de 27
afzonderlijke onderdelen van de
kwaliteits- cassette bestand is tegen
een temperatuur van 85% Celsius. En het
spreekt vanzelf, dat ook het
achtentwintigste onderdeel -de
geluidsband zelf- tegen
zomertemperaturen is opgewassen.

'SNAP PACK'

De beste plaats om de cassettes te
bewaren is natuurlijk niet in de
recorder en nog minder op de
hoedenplank of op het dashboard. Uw
kostbare muziek hoort op een plekje in
de schaduw in de 'snap pack', het
transparante doosje waarin de cassette
wordt verkocht. Dit doorzichtige
doosje, dat overigens ook vervaardigd
is van een kunststof die tegen hitte
bestand is, maakt een belangrijk
onderdeel uit van het ongestoorde
zomerse leven van de cassette. En dat
dan niet alleen in de auto, maar ook
onderweg naar het strand, tussen de
handdoeken, de blikjes frisdrank en de
zonnebrand olie in. De Snap Pack houdt
b.v. stof en vuil bij de cassette
vandaan. Dat is belangrijk, want dat
soort verontreinigingen op de
magneetband kunnen zowel de band zelf
als de geluids koppen beschadigen, om
maar helemaal niet te spreken van wat
zand kan aanrichten! De beide palletjes
in het doosje zorgen ervoor dat de
spoelkernen vast blijven zitten, zodat
de band niet uit de cassette kan worden
getrokken.

VOORZICHTIG MET VOCHT

Op het strand of de zonnewei klink
muziek aan alle kanten. Maar ook hier
geldt: laat de recorder niet in de
volle zon liggen koken. Dat is vooral
voor het gevoelige elektronische
gedeelte niet aan te bevelen. Leg er
een handdoek overheen, die voor wat
verkoeling zorgt. Die moet dan
natuurlijk wel droog zijn, want onder
een vochtige handdoek ontstaat
waterdamp, die kan neerslaan op de
geluids koppen en daardoor de
muziekweergave nadelig kan beinvloeden.
Reddeloos verloren is een cassette die
in het water is gevallen. Het water dat
tussen de bandwikkels dringt verdampt
maar heel langzaam en de band kleeft
onherroepelijk aan elkaar. (Bron: BASF)

SPEEDCONTROL

Onder de naam Speedcontrol is sinds
kort een handig apparaat te koop, dat
naar keuze via een geluids- en/of
lichtsignaal de automobilist waarschuwt
wanneer de maximum snelheid wordt
overschreden.

Sinds de invoering in 1988 van de
strengere maatregelen tot handhaving
van de nieuwe maximum snelheden worden
bestuurders op autosnelwegen
voortdurend gedwongen de snelheidsmeter
van hun auto in de gaten te houden: een
vervelende en bovendien onrustige
bezigheid, die sterk de aandacht van
het verkeer afleidt. Met de speciaal
hiervoor ontworpen Speedcontrol is dat
niet meer nodig, want die geeft een
signaal wanneer de tevoren ingestelde
snelheid wordt overschreden. Twee
snelheden, b.v. 100 en 120 km, worden
door de chauffeur ingesteld en met een
druk op de knop kan eenvoudig van
snelheid worden gewisseld.

NAUWKEURIGHEID

De Speedcontrol is een unieke
uitvinding, speciaal voor dit doel
ontwikkeld door het ingenieurs bureau
HSM te Almelo. In het verleden hebben
anderen al eerder pogingen gedaan een
betrouwbaar snelheidsalarm voor auto's
te ontwikkelen, maar die hebben steeds
gefaald door onnauwkeurigheid. De
nieuwe Speedcontrol is absoluut
betrouwbaar. De werking berust op de
stroomimpulsen van de bobine, waar het
apparaat dan ook mee verbonden wordt.
De montage kan men heel eenvoudig zelf
verrichten, maar voor wie nu echt twee
linkerhanden heeft, zal de garagehouder
de Speedcontrol zeker wel even bij de
eerst volgende servicebeurt willen
bevestigen.

TOERENTELLER

Doordat dit apparaat op de bobine werkt
kan hij ook worden gebruikt als zeer
nauwkeurige toerenteller, die met een
signaal exact het juiste moment van
schakelen aangeeft. Zodoende is het ook
een perfect hulpmiddel om zuinig te
kunnen rijden en een ideale hulp bij
autorijlessen. Overigens zullen ook de
meest ervaren rijders nog wel verbaasd
staan, hoeveel economischer men kan
rijden door nog preciezer te schakelen.

De Speedcontrol is uitgevoerd in een
luxe kastje van 10 x 5 x 2,5 cm, en is
voor f 99,50 te koop bij o.a. alle
autoshops. Het apparaat is momenteel
alleen verkrijgbaar voor benzine- en
LPG-motoren, maar binnenkort ook in een
diesel-uitvoering leverbaar. Meer
informatie hierover: Ben Heijenga, HSM
Industriele Ontwerpers, tel. 05490 -
18777.

