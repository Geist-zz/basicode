129, woe 24 feb '88

LORAN C

Loran C is een zogenaamd 'hyperbolisch' radio
navigatiesysteem dat in de jaren 1952-55 in
de USA werd ontwikkeld. In 1974 nam de
Amerikaanse regering het besluit dit
navigatiesysteem als standaard voor de
kustzone te accepteren, het systeem daartoe
verder uit te bouwen en vervolgens voor
bepaalde categorieen scheepvaart verplicht te
stellen. Aanvankelijk was bij de invoering
van dit systeem in 1957 de te gebruiken
apparatuur omvangrijk en vooral erg duur.
De belangstelling voor civiel gebruik was
derhalve gering. Dit veranderde sterk als
gevolg van de zogenaamde micro-
miniaturisering in de elektronika. Thans kan
men voor relatief weinig geld ontvangers
kopen, voorzien van uiterst slim
geprogammeerde microprocessors en in staat
om gekoppeld te worden aan de automatische
piloot. De komende tijd zal, als de tekenen
niet bedriegen, ook in de luchtvaart een
grotere toepassing te zien geven. Deze
beweging is in de USA al aan de gang en kan
als gevolg van een paar ontwikkelingen in
Europa eveneens van betekenis worden.

HOE WERKT HET?

Bij Loran C produceren minimaal drie
zendstations uitermate nauwkeurige tijd-
impulsen. Een der zenders is bijzonder
gekenmerkt en fungeert min of meer als
'dirigent'. Deze 'master'-zender zendt in
een snelle opeenvolging acht impulsen uit,
gevolgd door een negende herkenningspuls.
Op een nauwkeurig aangehouden tijdsafstand
daarna komen de twee overige 'slave'-zenders
ook ieder met acht impulsen in de lucht.

De tijdsverschillen zijn ook zodanig gekozen,
dat men door middel van de ontvanger
gedecodeerde signalen altijd in dezelfde
volgorde binnen krijgt; dus eerst de
'master', vervolgens 'slave x' en dan 'slave
y'. De ontvanger is in wezen niets anders dan
een supernauwkeurige elektronische stopwatch
die de tijdsverschillen meet tussen de
binnenkomende signalen.

TIJDSVERSCHILLEN BEPALEN AFSTAND

Aangezien zoals gezegd de zenders onderling
altijd door middel van zogenaamde
atoomklokken gestuurde vaste uitzendtijden
aanhouden, wordt de de variatie in het gemeten
tijdsverschil bepaald door de positie die de
ontvanger inneemt ten opzichte van de drie
zenders, of met andere woorden de afstanden
die de ontvangen signalen hebben afgelegd,
alvorens zij de ontvanger bereikten. Een
bepaald tijdsverschil in de ontvangst van
de twee zenders blijkt in de kaart te
corresponderen met een lijn die de vorm
heeft van een hyperbool. Aangezien we met
drie zenders beschikken over twee zenderparen,
kunnen we twee van dergelijke hyperbolen
bepalen. Het snijpunt van deze twee
hyperbolen levert onze positie of 'fix' op
en voila, daarom noemden we het een
hyperbolisch navigatiesysteem.

FREQUENTIE EN DRACHT

Alle Loran C-stations zenden uit op een
normale frequentie van 100 kHz, in een
toegekende band van 90-110 kHz. Deze
bandbreedte is nodig om de impulsvorm
zodanig te krijgen dat de ontvanger in staat
is deze zeer nauwkeurig, tot op enkele
tientallen nano- (= 10 tot de min-negende
ofwel een duizendste deel van het miljoenste!)
seconde te meten. De zenders zijn gegroepeerd
in zogenaamde ketens, die zoals al eerder
uiteengezet uit tenminste drie zenders
bestaan. Anders dan bij de meeste systemen
maken alle zenders gebruik van dezelfde
frequentie. Hoe wordt zo'n ontvanger daar nu
wijs uit? Welnu, elke keten zendt zijn
impulsreeksen in een kenmerkend ritme uit.
De in Frankrijk gelegen 'Systeme National
de Radionavigation - Loran C' zendt elke
89.400 micro-seconden een impulsreeks uit,
terwijl de 'Norwegian Sea Chain' dit om de
79.700 micro-seconden doet. De ontvanger
timed alleen die signalen voor welk ritme of
'rate' hij is ingesteld!

LAGE ZENDFREQUENTIE IS GUNSTIG

Het gebruik van de lage zendfrequentie 100
kHz heeft enige belangrijke voordelen. Ten
eerste is het bereik zeer groot, waardoor
in principe met slechts weinig zendstations
enorme gebieden kunnen worden gedekt. Een
ander groot voordeel is dat de ontvangst ook
op lage hoogte mogelijk is, ongeacht of er
zich tussen zender en ontvangers heuvels
mochten bevinden. Dit laatste vooral heeft
in bepaalde gebieden in de USA ertoe geleid
een diepgaande studie te maken van de
potenties van dit systeem voor luchtvaart
navigatie. Dit heeft inmiddels geresulteerd
in het verlenen van licenties voor apparatuur
en toepassing in een groot aantal staten voor
IFR 'en route' gebruik, terwijl de inmiddels
gehouden proeven er op duiden dat door middel
van Loran C de gehanteerde normen voor 'non
precision approach' ruimschoots kunnen worden
gehaald. Belangrijk hierbij is dat op de
betrokken luchthavens slechts minimale
voorzieningen vereist zijn, ten hoogste
bestaande uit het installleren van een monitor
ontvanger om de ligging van het tijdsverschil
patroon te bewaken. Dit kan namelijk wel eens
tijdelijk, bijvoorbeeld seizoensafhankelijk,
iets verschuiven.

LORAN C IN EUROPA ?

In 1985 kwamen in Frankrijk te Lessay en
Soustons krachtige Loran C-zenders in bedrijf,
primair bedoeld voor de Marine Nationale, doch
ook vrij beschikbaar voor burgerlijk gebruik.
Eind 1985 werd het bestaande, door de US Coast
Guard gedreven station op Sylt (BRD) geschikt
gemaakt voor zogenaamd 'dual rate' bedrijf,
waardoor deze zender met gebruikmaking van
het principe 'time sharing' tegelijkertijd
zowel voor de 'Norwegian Sea Chain' als voor
de Franse 'SNR-LC' keten in de lucht kon
zijn. In juni 1986 werden hiermee geslaagde
proeven genomen.

Intussen hebben zowel de Engelse als de
Noorse regering publiekelijk te kennen
gegeven het huidige Decca Navigator
plaatsbepalings systeem, alom in gebruik bij
scheepvaart en visserij, te willen vervangen
door Loran C. De achtergrond hiervoor vormt
de steeds meer veld winnende gedachte, dat
ook na de indienst stelling van het
geavanceerde satelliet plaatsbepalings systeem
GPS behoefte blijft bestaan aan een 'back up'
in de vorm van een aardegebonden
(hyperbolisch) systeem. Een reeks van
factoren maakt in dat geval de keuze voor
Loran C aantrekkelijker. Als uitvloeisel
hiervan zal daardoor vrijwel zeker ook over
Nederland en het ons omringende deel van
Europa volledige Loran C-dekking ontstaan,
terwijl vanaf het begin van de jaren
negentig over hetzelfde gebied een
(gedeeltelijke) 'fase out' van het Decca
systeem kan plaatsvinden. Momenteel wordt
bezien of de min of meer tijdelijke
voorzieningen aan de zender Sylt in
enigzins gewijzigde vorm continu
dubbelbedrijf mogelijk zouden kunnen maken.

LORAN C IN DE LUCHTVAART

Gedurende de laatste tien jaar heeft het
gebruik van het Loran C plaatsbepalings
systeem in de luchtvaart een enorme expansie
te zien gegeven. Gedragen door een
voorafgaande ontwikkeling in de scheepvaart
begonnen enige fabrikanten van scheepsnavigatie
ontvangers, die hun produkten ook in kleine
vliegtuigen in gebruik genomen zagen worden,
speciaal op deze markt gerichte apparatuur
te ontwikkelen. Dit sloeg enorm aan en naar
de stand van heden vliegen zo'n slordige
veertigduizend toestellen, te rekenen tot de
general aviation, rond op Loran C.

Vooral in gebieden in de USA, waar de
grondvoorzieningen als VOR's en NDB's bepaald
niet rijkelijk voorhanden zijn, voorziet het
in een behoefte. De FAA laat thans door de
bouw van enige stations in het binnenland de
zogenaamde 'mid-continent gap' sluiten, een
niet gedekt gebied dat ontstond doordat het
systeem in eerste instantie bedoeld was om
de kustwateren te dekken.

Een geweldig groot voordeel is dat de
voorzieningen per vliegveld minimaal kunnen
zijn, hoogstens bestaande uit een controle
ontvanger op de toren om het signaal te
bewaken. Er bestaan plannen om deze controle
ontvangers (monitors) te integreren met
bestaande VOR's in verband met medegebruik
van bestaande data-verbindingen. De
uitrusting van het vliegtuig zelf biedt de
vlieger een reeks van faciliteiten,
tenminste gelijkwaardig aan datgene wat een
aanzienlijk duurdere RNAV-uitrusting kan
bieden. Door het gebruik van de lange golf
volgt het signaal de contouren van de bodem
en blijft zodoende bruikbaar tot op de
grond, zelfs in een dal.

VERBETERING ONTVANGST

Bij de onderzoekingen die het NOB laboratorium
verricht voor Hobbyscoop Basicode is al een
resultaat geboekt. Bij de bestudering van de
slecht inleesbare bandjes bleek de onderzoekers
dat men veelal te maken had met een heel
slechte golfvorm. Het lukte de technici zelf
ook zulke 'vervormde' Basicode op te nemen
en daarmee een deel van het probleem alvast
op te lossen. Wanneer zij namelijk de radio,
die op de middengolf wordt gebruikt voor
Radio 5 slordig afstemden, ging het op het
laboratorium ook mis. Dat wil zeggen: men
kreeg dus problemen als de ontvanger niet
precies op het midden van de 1008 kHz stond.

DUBBEL PROBLEEM

Veel mensen stemmen de radio zelfs expres
wat naast het centrum van de zender af. Het
geluid klinkt dan wat scheller en
verstaanbaarder. Bij NOS-BASICODE is dat dus
uit den boze. Neem er de tijd voor om precies
het midden van de frekwentie te vinden. De
klank is dan zo donker mogelijk. Een dubbel
probleem is dat voor het AM-bereik (AM is
Amplitude Modulatie) bij de ontvanger
vaak geen afstemoog of iets dergelijks
aanwezig is. Bij FM kent men de zogeheten
nul-doorgangsmeters, die precies de goede
afstemming opleveren. Ons Lab rapporteert
dat bij het juist afstemmen vrijwel alle
vervorming bij het opnemen van Basicode
verdwijnt.
Binnenkort gaan we desondanks nog proeven
doen met een verbeterde golfvorm. We zijn
-zoals altijd - benieuwd naar uw reacties.
