153, zon 5 juni '88

PLAATJES UIT DE RUIMTE

UoSAT-OSCAR-9 krijgt met ingang van juni elke
dinsdag nieuwe boord programmatuur geladen met
een nieuw bulletin. Woensdag wordt er een CCD
plaatje geschoten, dat wordt verder de hele
donderdag via de 145.825 MHz downlink in 1200
baud uitgezonden. Het bulletin en CCD op UO-1
wordt verzorgd door Chris Payne, G1VRL.
Laden van nieuwe boord programmatuur + bulletin
elke Donderdag. Het 70 cm baken staat aan op
elke Woensdag ochtend (00 - 12 gmt) en Zondag
(06 - 18 gmt). Er wordt dan DSR data verzonden
met een snelheid van 4800 baud. (meestal CCD
test plaatjes, of radiation info).
Telemetrie, WOD, Bulletin, Computer- Status,
Digitalker, DCE (mailbox) titles + kepler
elementen. Vanwege de ski-trek is er nogal
veel Digitalker, dat zal met een paar dagen
veranderen als ze aan zijn gekomen.
Het 70 cm baken staat vaak aan als men in
Surrey bezig is met de satelliet.

LANCERING V-22 ARIANE

Informatie uit Kourou (Frans Guyana) leert
ons dat sinds maandag de officiele datum voor
de lancering gesteld is op de 10e juni, 11.12
UTC. Dan zal de eerste Ariane 4 raket (met een
grotere lift-capaciteit) worden afgeschoten.
De volgende satellieten worden in de ruimte
gebracht: een nieuwe Meteosat, de Panamsat en
de Phase 3C satelliet voor de zendamateurs.
Het wordt een belangrijk moment voor
Arianespace, ESA en de zendamateurs over de
hele wereld.

INTELSAT KLAAR VOOR OLYMPISCHE SPELEN

Intelsat is druk doende met de voorbereiding
van alle uitzendingen van de Olympische
Spelen die van 17 september tot 2 Oktober 1988
zullen worden gehouden. Omdat er ongeveer
161 landen deelnemen aan deze Spelen is de
vraag naar uitzend faciliteiten opmerkelijk
groot. Om goede service te kunnen verlenen
hebben Teleglobe uit Canada en de Koreaanse
Telecommunicatie dienst een overeenkomst
gesloten waarbij gebruik zal worden gemaakt
van een verplaatsbare K-band parabool antenne.
Dit station biedt plaats aan zes t.v. kanalen
die vallen onder de Intelsat korte termijn
internationale video lease dienst.

VERBINDINGEN

Twee van de zes kanalen voorzien in een
dubbele verbinding tussen Korea en Canada
op 14 en 4 GHz. Ook Mexico krijgt twee kanalen
ter beschikking via het verplaatsbare
grondstation. Het vijfde kanaal wordt gebruikt
voor verbinding met Spanje via 2 satellieten:
van Korea naar de westkust van Canada via de
Intelsat satelliet op 180 graden oost. En een
tweede verbinding via Intelsat 307 graden oost
van Canada naar Spanje. Om deze verbindingen
tot stand te brengen, is het landschap
enigszins aangepast, door bomen te kappen.
Zo kan het grondstation de satelliet bereiken.

AMSAT-UK AMATEUR SATELLIET COLLOQUIUM

Van vrijdag 29 tot en met zondag 31 juli wordt
het derde jaarlijkse amateursatelliet
colloquium gehouden in de University of Surrey.
Dit colloquium wordt georganiseerd door de
Britse amateursatelliet organisatie AMSAT-UK,
in samenwerking met de UoSAT Satellite Research
Unit van de University of Surrey. Alle in
amateursatelliet aktiviteiten geinteresseerden
zijn welkom. Lidmaatschap van een vereniging
of organisatie is niet noodzakelijk.

Het colloquium begint op vrijdag 29 juli om
1800 uur en eindigt op zondag 31 juli rond
1700 uur lokale tijd. Alle aktiviteiten vinden
plaats in de gebouwen van de University of
Surrey bij Guildford in Surrey, ten zuidwesten
van London. De bezoekers kunnen overnachten in
kamers in de studentenverblijven op de campus
van de universiteit. Ontbijt, lunch en dinner
worden opgediend in universiteits restaurants.

LEZINGEN

Tijdens het colloquium wordt een hele serie
lezingen gehouden door specialisten en bouwers
van amateursatellieten. Er zijn lezingen
gepland over de volgende onderwerpen:
geschiedenis van de amateur-ruimtevaart,
satelliet-tracking, amateursatelliet-station
apparatuur en operating technieken, FUJI-OSCAR
12 en toekomstige Japanse amateursatellieten,
AMSAT-OSCAR 10, AMSAT-Phase 3C, UoSAT-OSCAR 9
en 11 en UoSAT-C, Radio Spoetniks, ballons met
amateur-radio (HART en BACAR), Chinees
ruimtevaart programmma, Packet Radio
Satellieten, Zweeds ruimtevaart programma,
AMSAT-Phase 3D, AMSAT-Phase 4, QRP-EME.

AMATEUR-VIPS

Vele bekende vooraanstaande personen uit de
amateursatelliet kringen uit vele landen komen
naar Surrey. Niet alleen uit Europa maar ook
uit de USA, de USSR, Japan, Zuid-Afrika,
Australie, Nieuw Zeeland en Brazilie zijn
AMSAT vertegenwoordigers te verwachten.
Enkele bekende namen zijn: Martin Sweeting,
G3YJO (UoSAT-Unit); Geoff Perry (Kettering
groep); Karl Meinzer, DJ4ZC (AMSAT-DL); Jan
King, W3GEY (AMSAT-NA); Hans v.d. Groenendaal,
ZS6AKV (SA-AMSAT); Leonid Labutin, UA3CR
(RS-groep); Phil Karn, KA9Q (AMSAT-NA).

OVERIGE AKTIVITEITEN

Naast het lezingen programma wordt er ook een
Satellite Workshop gehouden en demonstraties
gegeven van onder andere weersatelliet-
ontvangst apparatuur. Iedereen kan het UoSAT
kommandostation in de universiteit bezichtigen.
Er zullen twee amateurstations aktief zijn
vanuit de universiteit tijdens het colloquium:
GB75SAT en GB2SAT. Verder wordt er een
vlooienmarkt gehouden, worden video en films
over ruimtevaart vertoond, en worden boeken en
andere materialen van AMSAT-UK en de RSGB
verkocht. In de bar kunnen interessante
sociale kontakten worden gelegd of verstevigd.

Op vrijdag 29 juli zal een internationale groep
technische specialisten van AMSAT organisaties
een Engineers Project Meeting houden in Surrey,
waar zij ervaringen uitwisselen en gezamenlijke
plannen maken voor de toekomst van de amateur
ruimtevaart. Serieus geinteresseerden kunnen
deze bijeenkomst bijwonen als waarnemer.

Op zaterdagavond 30 juli wordt bovendien de
algemene Jaarvergadering van AMSAT-UK gehouden.
Daarbij zijn alle AMSAT-UK leden welkom.

INSCHRIJVING

Voor het inschrijven voor dit weekend in Surrey
zijn vele opties beschikbaar (men hoeft niet
het hele programma te volgen). Nadere
informatie over dit amateursatelliet colloquium
en inschrijf-formulieren zijn verkrijgbaar bij
de secretaris van AMSAT-UK: Ron Broadbent,
G3AAJ, 94 Herongate Road, Wanstead Park, London
E12 5EQ, Engeland, (tel: 01-989 6741). Ook
PA0DLO heeft nog enkele formulieren beschikbaar
voor geinteresseerden. De inschrijf-formulieren
moeten zo snel mogelijk worden opgestuurd naar
Engeland. (met dank aan Nico, PA0DLO).

NAJAARSEXAMENS RADIOZENDAMATEURS

De schriftelijke examens C en D zullen op
woensdag 9 november te Utrecht worden
afgenomen. In de periode van 19 december tot
en met 23 december 1988 zullen de examens
opnemen en seinen van morsetekens met
snelheden van 8 en 12 woorden per minuut
worden afgenomen. Het is voor een ieder
mogelijk aan beide examens deel te nemen
zonder dat men al geslaagd is voor een
C-examen of in het bezit is van een
C-machtiging. Het met goed gevolg deelnemen
aan dit examen resulteert in een bewijs van
geslaagd zijn. Dit bewijs geeft kandidaten
zonder een amateurmachtiging geen bevoegdheden.

Het aanmelden dient telefonisch te geschieden
in de periode van 20 juni tot en met 29
augustus 1988. Bij de aanmelding kunnen de
machtigings voorwaarden en het examenprogramma
worden aangevraagd. Het examengeld bedraagt
fl 62.50 per examen. Het examensecretariaat
is bereikbaar onder tel. 050 - 608029. Via dit
telefoonnummer kunnen desgewenst nadere
inlichtingen worden verkregen.

NIEUWE AANWINSTEN IN AVIODOME

Met de komst van een aantal nieuwe
vliegtuigen, is er in het luchtvaart
museum Aviodome op Schiphol een totaalbeeld
ontstaan van de ontwikkeling van de
luchtvaart. De nieuwe aanwinsten completeren
het nieuw opgezette thematisch overzicht
van 85 jaar luchtvaart in het museum, waarin
nu respektievelijk aandacht wordt geschonken
aan de pionierstijd, de geschiedenis van
de militaire en van de burgerluchtvaart, de
ontwikkeling van het hefschroefvliegtuig,
en de geschiedenis van de ruimtevaart.
Voor de Aviodome is dit een belangrijke
vernieuwing en uitbreiding van de
tentoonstelling. In het verleden lag de
nadruk vooral op het tonen van hoogtepunten
uit de luchtvaarthistorie.

De nieuwe aanwinsten zijn o.a. een Belgische
Tipsy Nipper, een Volksplane- zelfbouw
vliegtuig, een ultralichte Reiger, van
Hollandse makelij een 'hangglider',
een Fokker Friendship verkeersvliegtuig
en een Hawk luchtafweerraket.

VOLLEDIG VERNIEUWD

De nieuwe aanwinsten zijn te zien in een
volledig vernieuwde Aviodome. De permanente
tentoonstelling, die o.a. bestaat uit
zo'n 35 echte vliegtuigen, heeft de afgelopen
winter een totaal gewijzigde opzet gekregen:
nadat het museum zeventien jaar lang een
chronologisch beeld van de luchtvaart heeft
gegeven, toont het nu de geschiedenis aan
de hand van een vijftal schema's.

De grote publiekstrekkers van het museum
zijn, naast de nieuwe aanwinsten, o.a.
het Fokker F.7a verkeersvliegtuig dat in
het museum wordt gerestaureerd en dat,
wanneer alles goed blijft gaan, 's werelds
oudste vliegwaardige verkeersvliegtuig wordt,
en de Dakota, die na een afwezigheid van
enkele jaren waarin het toestel is
gerestaureerd dit seizoen weer tentoongesteld
wordt. Hoewel de restauratie van de
tweemotorige De Havilland Rapide nog niet
helemaal is afgerond, wordt ook dit toestel
tentoongesteld.

Iedereen die de nieuwe aanwinsten en het
museum wil bezoeken kan dagelijks terecht
van 10.00 - 17.00 uur. Tel. 020-173640.
