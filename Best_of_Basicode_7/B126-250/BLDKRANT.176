176, woe 19 okt '88

MDNS

De Nederlandse PTT gaat samen met 21 Europese
collega telecommunicatie bedrijven een
gemeenschappelijk Europees datanetwerk
opzetten: het Managed Data Network Services
(MDNS). De oprichtings overeenkomst is 8
september 1988 in Berlijn ondertekend.
Het MDNS maakt deel uit van het CEPT project
om een gemeenschappelijk Europees
telecommunicatie bedrijf te stichten. Hiermee
willen de PTT's hun toekomstige positie in de
Europese en wereld telecommunicatie markt zeker
stellen. MDNS moet met name een antwoord zijn
op de opkomende prive-netwerken.

TOTALE DIENSTVERLENING

Wereldwijd werken bedrijven aan de integratie
van informatie-, opslag- en communicatie-
systemen of realiseren die al. Die netwerken
richten zich op snellere en directe
communicatie binnen het bedrijf en tussen
bedrijven, nationaal en internationaal.
Dergelijke netwerken eisen een aangepaste
totale dienstverlening. Met onder andere 'one
stop shopping' en 'one stop billing', waarmee
wordt bedoeld dat de klant in financieel en
operationeel opzicht nog slechts met 1 (PTT-)
administratie te maken heeft. Tot de dienst
verlening behoren verder het voor de klant
beheren van (prive) netten, aansturing op
standaarden, toekomstvastheid, mogelijkheden
tot maatwerk en een garantie voor continuiteit.

NETWERK 'ZONDER ZORGEN'

Met MDNS leveren de gezamenlijke PTT
telecommunicatie bedrijven een netwerk 'zonder
zorgen'. Het net maakt gebruik van basis
telecommunicatie infrastructuren (openbare
zowel als huurlijnen) en voegt hieraan het een
en ander toe. Zoals apparatuur, software en
netwerk management faciliteiten voor het
leveren van een complete datacommunicatie
dienst. Advies, installatie en service zijn een
belangrijk bestanddeel van zo'n dienst. MDNS
maakt het de gezamenlijke PTT's verder mogelijk
in Europa een duidelijke marktgerichte
organisatie op te zetten. Het 'bedrijf' MDNS
gaat zich spcifiek richten op de Europese
klein- en middenzakelijke bedrijven, branches
transport, handel, overheid en research.

DEELNAME PTT IN INFONET

De Nederlandse PTT heeft voorts laten weten
eventueel voor 5 procent te willen deelnemen in
Infonet, een onderdeel van het Amerikaanse
bedrijf Computer Science Corporation (CSC).
Infonet verzorgt internationale
datacommunicatie en netwerk diensten, waarbij
het zich meer richt op de internationale
koppelingen van netwerken dan op de toegevoegde
diensten (value added services). Het
zwaartepunt van de dienstverlening is op dit
moment de Amerikaanse markt. Naast Nederland
zullen nog zes andere Europese PTT
administraties in Infonet deelnemen.
(Bron: Telecom Daily)

DEMONSTRATIE EUROPESE KWALITEITS-TV

Een consortium van 20 Europese elektronica
fabrikanten demonstreerde vorige week voor
het eerst toepassingen van High Definition TV
(HDTV) volgens standaarden en specificaties
van de Europese Commissie. Deze demonstratie
van studio- en zendapparatuur wordt geleid
door Philips, Thomson en Bosch op de
tweejaarlijkse International Broadcasting
Convention in Brighton, Groot Brittannie.

De demonstratie is een kritieke fase in
Europa's pogingen om de wereld te veroveren
met Europese standaarden voor HDTV. 'Deze
demonstratie moet laten zien dat we niet
willen onderhandelen over andere standaarden,'
zei Michel Carpentier, directeur-generaal
van de EC.

De demonstratie vond plaats enkele dagen nadat
NHK, de Japanse staatszender, aan acht
buitenlandse stations de Japanse HDTV techniek
tegen kostprijs heeft aangeboden. Deze stap is
ingegeven door recente tegenslagen die de
Japanse industrie heeft ondervonden om haar
HDTV in de VS geaccepteerd te krijgen. Ook wil
NHK binnenkort overleggen met Philips, Thomson
en de European Broadcast Union om uit de
impasse over de verschillende systemen te
komen. (Bron: Telecom)

CHILDREN'S CHANNEL COMMERCIEEL

The Children's Channel heeft de samenwerking
met Esselte Pay TV (de exploitant van het
abonneekanaal Filmnet) opgezegd. Na een
proefneming in de drie grote steden om kijkers
te werven voor f11,25 per maand had Children's
Channel amper 600 abonnees. Sinds 1 oktober
wordt het station niet meer verspreid als
abonnee-tv en is het voor de inkomsten
afhankelijk van reclame en de afdrachten van
kabel exploitanten.

Het 'nieuwe' Children's Channel zendt elke dag
uit van zes uur 's ochtends tot vier uur 's
middags. Het kanaal wil Nederland veroveren
vanuit de grote steden. Met Rotterdam zijn de
onderhandelingen over toegang tot het
gemeentelijk kabelnet reeds afgesloten en daar
kan de kijker al over The Children's Channel
beschikken. De onderhandelingen met Amsterdam,
Den Haag en Utrecht lopen nog. (Uit: Telecom)

CABLE ONE OP KANAAL KABELKRANTEN

Het commerciele kabelradio station Cable One
heeft van het Commissariaat voor de Media
toestemming gekregen haar signaal als
achtergrond muziek aan te bieden aan
kabelkranten. Tot nu toe mochten de
kabelkranten voor dit doel alleen gebruik
maken van de Hilversumse radiozenders. Cable
One heeft inmiddels contracten afgesloten met
het Kabelnieuws van de Dag in Amsterdam, met
de TV-Gazet in Zuid-Limburg en sinds 1 oktober
met de kabelkrant van de Avondbladen Combinatie
Rotterdam (Het Vrije Volk en Rotterdams
Nieuwsblad). Voor adverteerders betekent de
toestemming van het Commissariaat dat zij op
lokaal niveau op geintegreerde wijze reclame
kunnen voeren: in tekst door middel van de
kabelkrant, in geluid via Cable One. (Bron:
Telecom)

REGIONALE OMROEP N-HOLLAND VERTRAAGD

De vorming van een regionale omroep Noord-
Holland (waarin onder andere ook Radio STAD
Amsterdam wordt opgenomen) heeft vertraging
opgelopen doordat de provincie de aanvraag
voor goedkeuring onjuist heeft ingevuld. De
fouten konden door het zoekraken van de stukken
in de post niet tijdig worden hersteld.
Daardoor dreigt de provincie voor volgend jaar
de provinciale opcenten (een provinciale opslag
op de omroepbijdrage voor de financiering van
de regionale omroepen) mis te lopen. De
vertraging kan de provincie enkele miljoenen
guldens kosten. Of het werkelijk zover komt
hangt af van de bereidheid van de betrokken
ministeries (WVC en Binnenlandse Zaken) om de
fout van de provincie door de vingers te zien.

Noord-Holland is overigens niet de enige
provincie met problemen. Ook Groningen en
Utrecht zouden de formulieren te laat hebben
verstuurd. Alle andere provincies, behalve
Zeeland, hebben wel voldaan aan de eisen.
De heffing bedraagt f10 voor televisie kijkers
en f3 voor radio luisteraars. (Bron: Telecom)

PROFESSIONELE LOKALE TV IN AMSTERDAM

Bij de Amsterdamse wethouder voor lokale omroep
Walter Etty, die begin dit jaar ondernemers in
een advertentie opriep tot het indienen van
plannen ter oprichting van een professioneel
semi-commercieel lokaal tv-kanaal (waarvoor de
gemeente Amsterdam drie keer jaarlijks 1,5
miljoen gulden risicodragend kapitaal ter
beschikking stelt), hebben zich tal van
kandidaten met een uitzendplan gemeld.
De meest uitgewerkte komen van:
1. het media-adviesbureau Kalusche, Brandt &
Partners dat voorstelt lokale televisie te
combineren met een weekblad in een oplage van
300.000, rijdende buitenreclame en een
commercieel teletekst kanaal;
2. de informatica expert drs. F. Rondagh, ook
betrokken bij het kabelexperiment in Zuid-
Limburg, die het tv-station wil financieren
uit een kabelkrant en een aantal nieuwe
elektronische diensten via kabel en telefoon
(Pay-per-view, teleshopping);
3. Een aantal aanbieders op het open kanaal
die, gesteund door het Nilo (het mede door Sky
Channel gefinancierde opleidings instituut
voor lokale omroepers) het open kanaal willen
uitbouwen tot een volwaardig lokaal tv-kanaal;
4. De TROS, die in het Amsterdamse WTC al
beschikt over een eigen studio en in het
Amsterdamse initiatief mogelijkheden ziet om
in ieder geval op lokaal niveau commerciele
televisie te bedrijven.

Walter Etty heeft laten weten vooreerst geen
van de plannen 'financieel of programmatisch
compleet' te achten en in overleg met de raad
een aantal van de plannen te willen
samenvoegen. Hangende het overleg hierover is
de aanvankelijke aanvangs datum van 1 januari
volgend jaar voor onbepaalde tijd uitgesteld.

MEDIA MIX

Voor het plan van initiatiefnemer Kalusche,
Brandt & Partners (Media mix) zoekt de
Amsterdamse Investeringsbank geld voor de
uitvoering. Het gaat om f15 miljoen, inclusief
garantievermogen. Daarmee kan men drie jaar
vooruit. Het plan is gericht op Amsterdam en
wijde omgeving. Belbo Film Productions en ID
TV hebben hun medewerking toegezegd voor de
programmatische inhoud van de uitzendingen.
Voor de weekkrant zijn nog geen deelnemers
bekend. Reclamebureau Plaat is betrokken bij
de buitenreclame. De gemeente Amsterdam en
Weekbladpers (onder meer uitgever van Vrij
Nederland en Voetbal International) betalen
een onderzoek naar de haalbaarheid van het
plan (150.000 gulden).

De Media mix omvat vier projecten: - 1 uur
lokale tv, 6 keer per dag herhaald met
geactualiseerd nieuws - een weekkrant
(verwachte oplage 300.000) - commerciele
Teletekst met rubrieks advertenties -
rijdende buitenreclame. De wisselwerking
tussen de projecten maakt ze interessant voor
adverteerders, die ter versterking van de
reclameboodschap de verschillende projecten
tegelijk kunnen ingeschakelen. Advertentie-
inkomsten uit de weekkrant, Teletekst en
buitenreclame, en een bijdrage van de gemeente
Amsterdam moeten in eerste aanleg de kosten
van de lokale TV dekken. Op de lokale TV mag
(nog) niet geadverteerd worden. (Uit: Telecom)
