
239, woe 14 juni '89

NIEUWE BOEING 747-400 BIJ KLM

Als eerste Europese luchtvaart
maatschappij heeft de KLM de nieuwe
Boeing 747-400 in gebruik genomen. Het
vliegtuig, de PH-BFA 'Atlanta', vertrok
op woensdag 7 juni j.l. om 14.05 uur
vanaf Schiphol voor de eerste
transatlantische vlucht van een 747-400
naar New York. De Super Jumbo
arriveerde op donderdag 8 juni om 06.50
uur weer op Schihol.

De heenvlucht werd gemaakt met 354
passagiers aan boord. In tegenstelling
tot de oudere 747-versies wordt de
747-400 gevlogen door twee man in de
cockpit. Wel was tijdens deze vlucht
als waarnemer in de cockpit een 747-400
simulator instructeur aanwezig.

De retourvlucht van New York naar
Schiphol duurde zeven uur en vijftien
minuten. Aan boord waren 401
passagiers. Vlucht KL 641/642 was niet
alleen de eerste lijnvlucht met een
747-400 uitgevoerd door een Europese
luchtvaart maatschappij, bovendien was
het de eerste vlucht van een 747-400
die werd voortgestuwd door General
Electric motoren.

De KLM heeft in totaal dertien
747-400's bij Boeing besteld. De eerste
werd op 18 mei j.l. afgeleverd. Het
tweede toestel, de PH-BFB 'Bangkok',
zal in de tweede helft van deze maand
aan de KLM worden overgedragen.

PTT VERLAAGT INTERNATIONALE TARIEVEN

PTT Telecom verlaagt per 1 juli 1989 de
tarieven van het internationale
telefoon verkeer naar de Verenigde
Staten, Canada, Japan, Hongkong,
Singapore, Australie en Nieuw Zeeland.
De verlagingen varieren van 19 tot 28
procent. De prijzen van internationale
vaste verbindingen worden eveneens
verlaagd.

De tarief verlagingen zijn met name
gericht op een verdere versteviging van
de internationale marktpositie van PTT
Telecom. Ook is de verlaging bedoeld om
Nederland als vestigings- plaats voor
buitenlandse bedrijven nog
aantrekkelijker te maken. De afgelopen
jaren zijn regelmatig tarief
verlagingen doorgevoerd voor deze
telecommunicatie diensten. De
verlagingen zijn mogelijk dankzij
kosten- besparingen door inzet van
nieuwe technieken (satelliet, glasvezel
en dergelijke) en door de groei van het
internationale verkeer.

Het standaardtarief voor telefoneren
naar de VS en Canada daalt van f 3,35
naar f 2,60 per minuut. Het daltarief
voor dit verkeer daalt van f 2,85 naar
f 2,30 per minuut. Het tarief naar
Australie en Nieuw Zeeland daalt van f
5,85 naar f 4,20 per minuut. Het
daltarief op deze verbindingen daalt
van f 4,90 naar f 3,50 per minuut. Het
tarief voor het telefoon verkeer naar
Japan, Hongkong en Singapore daalt van
f 5,85 naar f 4,20 per minuut.

Ook de tarieven van internationale
vaste verbindingen gaan omlaag.
Digitale internationale vaste
verbindingen binnen en buiten Europa
dalen met 3 tot 45 procent. Voor
analoge verbindingen naar een aantal
verre Europese bestemmingen (Spanje,
Portugal en Griekenland) is de
verlaging 16 tot 35 procent. Verder
wordt een kwantumkorting ingevoerd voor
klanten met 5 of meer vaste
internationale verbindingen. Ongeacht
de bestemming is deze korting 5% voor
analoge vaste verbindingen en 10% voor
digitale.

PROEF GESPECIFICEERDE TELEFOONNOTA'S

Vanaf 1 juli start PTT Telecom een
proef met gespecificeerde
telefoonrekeningen in twee gebieden
rond Rotterdam. Ongeveer 14.000
abonnees zullen meedoen aan deze proef
die als doel heeft technische,
operationele en marktinformatie te
verzamelen om landelijke invoering van
deze service eind 1990 te starten. Er
zijn wel kosten verbonden aan nota-
specificatie... hoeveel wil de PTT niet
kwijt.

TEGENGAAN VAN TE HOGE REKENINGEN

Het specificeren van telefoonrekeningen
is een van de maatregelen die de PTT
treft om de vele discussies over de
hoogte van de nota's uit de wereld te
helpen. Ook maakte Telecom directeur
Verwaayen bekend wat PTT nog meer aan
maatregelen gaat treffen om klanten te
beschermen tegen te hoge rekeningen.
Het blokkeren van 06-koopnummers staat
het hoogst genoteerd. Op
klant-indicatie worden dan
voorzieningen getroffen in de
telefooncentrale. Omdat deze ingreep
nogal omvangrijk is, zal deze service
dan ook pas in 1990 operationeel zijn
in het hele land. Het blokkeren zal
vooral interessant zijn voor de
particuliere en kleinzakelijke markt,
omdat ondernemingen vaak op hun
bedrijfstelefoon communicatiecentrale
een blokkeer inrichting hebben.

BEVEILIGING

Een andere wijze van beveiliging heeft
betrekking op het netwerk, een
onderdeel waar de abonnee geen grip op
heeft. Zo zijn er diverse
kabelverdeelkasten voorzien van een
extra mechanische beveiliging om
inbraak te voorkomen. De resterende
kasten zullen zeer snel volgen. In het
najaar zal bovendien worden begonnen
met de aanleg van inbraak signalering
in alle kabelkasten.

KLACHTEN

Volgens berekeningen van PTT Telecom
zitten er bij de jaarlijks 39 miljoen
verstuurde nota's vierduizend gegronde
klachten. Dat is 1 op de 10.000, maar
nog steeds 1 teveel, aldus Verwaayen.
Hoewel PTT Telecom zich de recente
commotie in de pers heeft aangetrokken,
vraagt zij zich af in hoeverre je, in
een volwassen samenleving, mensen tegen
zichzelf in bescherming mag, of soms
moet, nemen. In dat verband noemde
Verwaayen eveneens het aspect privacy-
gevoeligheid van te nemen maatregelen.
Inbreuk op privacy is vanzelfsprekend
als de klant er zelf om heeft gevraagd.

WINDMETING PER SATELLIET

Komend najaar lanceert ESA z'n eerste
remote- sensing satelliet. De ERS-1
bevat instrumenten voor het op afstand
waarnemen van meteorologische en
oceanografische grootheden. Op dit
moment wordt op verschillende plaatsen
in Europa hierop vooruitlopend
onderzoek gedaan. Een voorbeeld daarvan
is VIERS-1, een project waarin een
aantal Nederlandse instituten
samenwerken. Uiteindelijk zal dit
onderzoek moeten leiden tot een
betrouwbaardere weersvoorspelling.

ERS-1

De ERS-1 weegt 2.500 kg en is 12 bij 12
meter groot. De satelliet zal worden
gelanceerd vanuit Kourou in Frans
Guyana, en gaat een polaire baan om de
aarde beschrijven op 800 km hoogte. Hij
werd specifiek ontworpen om
waarnemingen te doen boven de oceanen,
de poolzeeen en de kustwateren. De
satelliet legt elke 100 minuten een
complete baan af en bestrijkt het
oppervlak van onze totale planeet om de
drie dagen. Primaire gebruikscentra,
zoals het KNMI, krijgen een deel van de
geregistreerde gegevens binnen de drie
uur aangeleverd. Met het ERS-1 project
is 900 miljoen gulden gemoeid.
Deelnemers zijn twaalf Europese landen,
Canada en een consortium van vijftig
bedrijven. Een Nederlandse overheids
bijdrage van 50 miljoen is vooral
afkomstig van het Ministerie van
Economische Zaken, terwijl ook de
Ministeries van Onderwijs en
Wetenschappen en Verkeer en Waterstaat
meebetalen. Industriele participanten
uit Nederland zijn Fokker en TNO.

MEETINSTRUMENTEN

Meteorologische belangstelling voor
oceaanwinden komt grotendeels voort uit
de behoefte om de vele relaties tussen
oceaan en atmosfeer te begrijpen die
het regionale en mondiale klimaat
bepalen. Een belangrijke bron van
fouten bij het voorspellen van
atmosferische bewegingen en van het
weer is gebrek aan kennis van de
actuele staat van de atmosfeer.

De oceanen maken 70% van het
aardoppervlak uit. Dat betekent dat
nauwkeurige kennis van de winden boven
de oceanen essentieel is voor onze
mogelijkheid de staat van de atmosfeer
wereldwijd te bepalen. Hiaten in de
bestaande grootschalige windgegevens
vormden een grote handicap bij vorige
studies, zowel naar de reacties van de
oceaan op windkrachten als naar de
interacties tussen oceaan en atmosfeer.
Deze studies vereisen bijna simultane
en hoogst nauwkeurige windgegevens over
grote gebieden en gemeten gedurende
lange perioden. De conventionele
metingen vanaf schepen, boeien en
eilanden zijn echter schaars en
onregelmatig verspreid over de
verschillende oceanen. Metingen vanaf
koopvaardij schepen zijn niet voldoende
nauwkeurig en die vanaf eilanden en
kuststations zijn niet representatief
voor de omstandigheden in de open
oceaan. Instrumenten aan boord van
satellieten die een polaire baan rond
de aarde beschrijven, kunnen de
vereiste gegevens wel opleveren. In
1966 ontstond het idee om vanuit zo'n
satelliet met een actieve microgolf-
scatterometer de oceaanwinden over de
hele wereld te gaan meten. De afgelopen
twintig jaar is veel onderzoek gedaan
naar het aftasten van de oceaan via
remote sensing. Vooral op het gebied
van hoogtemeting is vooruitgang
geboekt. Achtereenvolgens werden
hoogtemeters en scatterometers gebruikt
om de windsnelheden te meten, maar
scatterometers hebben als groot
pluspunt dat ze windvectoren kunnen
meten, dus zowel snelheid als richting.

HET VIERS-PROJECT

Een belangrijk aspect van het
(Nederlandse) VIERS-project is de
gasuitwisseling aan het
oceaanoppervlak. Men wil trachten een
relatie te leggen tussen de microgolf-
terugverstrooing en de hoeveelheid
gasuitwisseling. Recent onderzoek van
de Universiteit van Heidelberg heeft
aangetoond dat die gasuitwisseling
sterk afhankelijk is van de gemiddelde
helling van de kleine golven op de
oceaan. Als er een relatie kan worden
vastgesteld tussen de microgolf-
terugverstrooing en de gasuitwisseling,
kan een belangrijke stap voorwaarts
worden gedaan in de modellering van de
CO2-cyclus in de atmosfeer. Begrip van
de CO2-cyclus is erg belangrijk in
relatie tot het effect van menselijk
handelen op het klimaat in de wereld.
Een van de doelstellingen van VIERS-1
is het verkrijgen van kennis over
natuurkundige verschijnselen die een
rol spelen bij de interactie tussen
microgolf- signalen en het
oceaanoppervlak. Dit zou ook kunnen
leiden tot een beter begrip van de
beeldvormende mechanismen van oceaan
golven, bodem topografie en interne
golven van de gebruikte radar. Het
bestuderen van deze fysische relaties
maakt het nodig dat men alle betrokken
factoren nauwkeurig kan bekijken. (Uit:
TNO Magazine)

