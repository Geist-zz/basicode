160, zon 3 juli '88

MINICURSUS PRATEN MET FIDO-NOS DEEL 2

Vandaag het tweede en laatste deel van deze
mini-cursus. De auteur Pieter Vijlbrief
behandelt hierin het feitelijke contact met
onze databank, en geeft aan waar je als
beginnend gebruiker overal op moet letten.

FIDO-NOS

Nu wordt het tijd om het eens 'in het echt' te
gaan proberen. Zet het modem in de stand, die
door de databank wordt herkend: 300 Bd,
75/1200 Bd (Viditel instelling), 1200 Bd of
2400 Bd en stel ook het programma daarop in.
Bel nu: 035-45395 en wacht op de fluittoon.
Als het al niet automatisch is gebeurd, dan nu
het modem overschakelen van 'telefoon' naar
'modem'. Daarna een paar keer op de return
(=enter) toets drukken om FIDO te laten weten
op welke baudrate hij zich moet instellen. Als
alles goed gaat komt nu het introductie scherm
in beeld. (Als u later wat meer geroutineerd
bent, kunt u dit met 'CTRL-C' onderbreken om
tijd te winnen). Dan wordt gevraagd:
Your FIRST name: (uw voornaam:)
Antwoord dan met NOS <return>
Dan volgt: Your LAST name: (uw achternaam:)
Antwoord dan met HOBBYSCOOP <return>
De computer vraagt dan: Nos Hobbyscoop (Y,n):
Antwoord dan met Y <return>
Dan komt: Wait..... en Password:
Geef dan als Password: BASICODE <return>
U heet dus Nos Hobbyscoop en heeft een
codewoord 'Basicode'. Dit geeft u toegang tot
FIDO-NOS (op de andere FIDO's werkt dit niet!)
en u kunt daar nu enige tijd rondsnuffelen.
Allereerst krijgt u een uitgebreid bulletin te
zien, dat later ook kan worden bekort met
'CTRL-C'. Dan volgen de 'Main Commands'.

DE COMMANDO's

MAIN Commands
M)sg-Section       F)ile-Section
G)oodbye           A)ns-Questionaire
B)ulletin          C)hange
U)ser-List         E)ditorial
V)ersion

Door het intikken van de eerste letter van
het commando (en return) bepaalt men zijn
keuze. Met E van editorial komt er een
uitgebreid overzicht van Fido op het scherm.
Wilt u lid worden van de HCC, druk dan op de
A, wilt u het introductie bulletin nog eens
zien, dan moet u B indrukken. De C kunt u
beter met rust laten en achter de U staan alle
geregistreerde gebruikers van dit Fido. De V
levert weinig interessants op, maar de G moet
u altijd gebruiken als u op een nette manier
de verbinding met Fido wilt opheffen. Laten we
beginnen met M <return>.

HET BERICHTENGEBIED

FIDO-NOS komt dan terug met:
Msg Area #1: Hobbyscoop radio
berichtengebied, maar het kan ook een van de
andere gebieden zijn. U kunt er 7 bekijken,
maar eerst moet u de vraag beantwoorden:
Want to check for mail? (Y,n):
Aangezien u toch geen post verwacht,
antwoordt u met N <return>, er komt dan een
nieuw menu:

HET MESSAGE AREA MENU

A)rea-Change  L)ist headers  R)ead
E)nter        I)ndex         G)oodbye
M)ain-menu
Msg: A L R E I G M or ? for Help:

Als u A <return> ingeeft, dan krijgt u een
lijst te zien van de beschikbare berichten
gebieden. U kunt dan met een nummer (en
return) uw keuze bepalen. U kunt dit iets
sneller doen, door commando's te combineren.
Geeft u in het begin al: A 12 (return), dan
komt u direct in het Teleac berichtengebied.

BERICHTEN LEZEN

Bij het openen van een berichtengebied wordt
vermeld, hoeveel berichten er aanwezig zijn.
Met het commando R 5 <return> begint men te
lezen bij bericht nummer 5 (vergeet de spatie
tussen de R en het nummer niet!). Het volgende
bericht verschijnt met N <return> (van Next).
Als u genoeg berichten gezien heeft, kunt u
stoppen met Q <return> (van Quit). Vergeet dit
nooit, anders gebeuren er vreemde dingen.

OVERZICHT VAN ONDERWERPEN

Met L 1 <return> krijgt u een overzicht van
alle 'Koppen' van de berichten, zodat u snel
kunt zien, of er iets interessants voor u
bijzit. Zoja, dan zijn die te lezen met R
'nummer' <return>.

ZOEKEN NAAR EEN ONDERWERP

Met I 'sleutelwoord' <return> kunt u het
gebied snel doornemen op zoek naar een bepaald
onderwerp of een persoon. Zoekt u bijv. iets
over Basicode, type dan: I basicode <return>
en er wordt naar dat onderwerp gezocht in de
koppen van de berichten. Deze komen dan op het
scherm. Noteer de nummers en met R 'nummer'
<return> kunt u ze dan rustig bekijken.

INGEVEN VAN BERICHTEN

Als u na Q <return> weer in het Menu bent,
kunt u met E <return> een bericht ingeven, dat
bestemd is voor een bepaalde persoon of voor
iedereen. Let er dan goed op, dat de naam van
de geadresseerde goed is gespeld (eventueel
tevoren de Userlist raadplegen!), anders wordt
het bericht waarschijnlijk nooit gelezen. Maak
hier alleen gebruik van, als u werkelijk iets
zinnigs heeft mede te delen!

KIEZEN VAN EEN ANDER GEBIED

Ga eerst met Q <return> naar het Menu en dan
met A 'nummer' <return> naar een ander gebied.
Dit is ook te combineren met Q A 'nummer'
<return>. Wilt u echter overgaan naar het
bestanden gebied, geef dan Q M F <return> om
via het hoofdmenu naar het bestandengebied te
gaan, of als u bijvoorbeeld naar het
Hobbyscoop programma gebied wilt, geef dan Q M
F A 3 <return>, vergeet de spaties tussen de
afzonderlijke commando's niet!

HET BESTANDENGEBIED

Of zoals dat heet 'File Area'. Er zijn ook
weer 7 'areas' beschikbaar. '1' Bevat de
Hobbyscoop tekst files (o.a. de Beeldkranten),
'2': Radio Netherlands Files, '3': Basicode
programmagebied, enz. Een overzicht krijgt u
via A <return>, net als in het
berichtengebied. U kunt met F <return> zien
welke bestanden er in het gebied aanwezig
zijn. Staat er iets interessants bij, dan kunt
u hem op het scherm krijgen met T 'naam' (van
type) <return>, de naam precies zo spellen als
in de lijst staat. Als het goed gaat, stopt de
presentatie als het scherm vol is en gaat met
een 'Y' weer verder. Vaak heeft uw
communicatie programma de mogelijkheid om de
printer te laten meelopen. Als alles is
getoond, komt er weer een keuzemenu.

DOWNLOADEN

Als uw programma er geschikt voor is, kunt u
bestanden in uw computer laden en eventueel
opslaan op schijf of tape. Met D <return> van
download krijgt u het keuzemenu met manieren
waarop dit moet gebeuren. Als uw programma
geen bijzondere voorzieningen kent, kies dan A
<return> van Ascii. Beter gaat het met XMODEM
of KERMIT e.d., omdat dan op fouten wordt
gecontroleerd. Wilt u alle finesses van FIDO
leren kennen, haal dan uit file-area '5' de
file FIDOUSER.NED binnen (27 kB groot), het
is een gebruiksaanwijzing voor FIDO.

BASICODE PROGRAMMA'S LADEN

Heeft u een bepaald programma gemist, dan kunt
u het op de beschreven manier uit file-area
'3' binnenhalen. U moet er dan wel zelf de
voor uw computer geldende subroutines voor
zetten. Soms zult u die moeten intikken, maar
mogelijk kunt u 'mergen'. Voor PC gebruikers
geldt, dat het ingelezen programma ook moet
worden voorzien van voor PC-basic verplichte
spaties, daarvoor bestaat een programma
(CONVERT.EXE). Kijk ook in file area '3' en
'5' naar informatie over subroutines.

UPLOADEN

Als gastgebruiker kunt u alleen een berichtje
in het message gebied zetten, echter u kunt
geen bestanden in Fido zetten. Dit gaat wel,
als u HCC-lid bent en met uw eigen naam en
codewoord kunt inloggen. Na controle van uw
lidmaatschapsnummer krijgt u dan een 'hoger
privilege', u mag dan meer.

FIDO VERLATEN

Bent u in het berichtengebied, dan moet u
eerst met Q <return> terug naar het gewone
commando niveau en dan kunt u met G <return>
van 'goodbye' Fido verlaten. Bent u in het
file gebied, dan is G <return> voldoende. Doe
dit altijd op deze manier, dan weet Fido
zeker, dat hij de verbinding met u kan
opheffen.

TENSLOTTE

In deze uit twee delen bestaande minicursus is
een beknopte handleiding gegeven voor het
'Praten met FIDO-NOS'. Al doende leert men,
probeer verbinding te krijgen met onze
databank, maar de belangstelling is zeer
groot. Vaak zult u de in-gesprek toon horen.
Wij wensen u veel succes toe! (bedankt Pieter!)

SOFTWARE BESPREKING PLANPERFECT

Wij ontvingen op de Hobbyscoop redaktie een
demonstratie-kopie van het in het nederlands
vertaalde spreadsheet programma PLANPERFECT 3.0
ter bespreking. Voor iemand, die regelmatig
met de Wordperfect tekstverwerker te maken
heeft, is dit programma uitermate geschikt,
omdat het, voor zover van toepassing, dezelfde
functietoetsen in combinatie eventueel met de
Alt, Shift of Control-toets gebruikt als de
tekstverwerker, zodat men gauw thuis is in de
bediening van dit programma. Bovendien laat
het zich goed combineren met teksten, die met
behulp van Wordperfect zijn gemaakt en
omgekeerd kunnen ook in de tekstverwerker
gedeelten uit het spreadsheet worden
opgenomen. Het totale werkblad beslaat, als
voldoende geheugen beschikbaar is, 256
kolommen en 8192 rijen. Het programma is door
iedereen te gebruiken, die met spreadsheets
moet werken, maar toch vooral gericht op de
professionele gebruiker, mede gezien de vrij
forse prijs, die ervoor moet worden betaald.
De bijgeleverde (nederlandse) handleiding is
zeer uitvoerig. De Index wijst goed de weg. De
hoofdstukken bevatten telkens een samenvatting
die vooral dient om snel het behandelde in het
geheugen terug te roepen. Een duidelijk
overzicht van de toepassings mogelijkheden is
in de handleiding opgenomen. Op de zeven
diskettes, waarop het programma wordt
aangeleverd, treft men drivers aan voor een
groot assortiment printers en plotters, maar
ook kan men aan de hand van het uitvoerige
manual, zelf elke willekeurige printer
installeren. Alle gebruikelijke (grafische-)
beeldschermen worden ondersteund. Zoals men
van een product uit de 'stal' van Wordperfect
kan verwachten, kan de tekst op vele manieren
naar eigen wens worden afgedrukt. De gegevens
zijn uitwisselbaar, behalve met Wordperfect,
ook met spreadsheet programma's, zoals
Mathplan 2.1, Lotus 1-2-3 en kunnen eveneens
als een dBase- en DIF-bestand of als een DOS-
tekstbestand worden opgeslagen. Op deze plaats
zou het te ver voeren alle eigenschappen van
dit mooie spreadsheet programma uitvoerig op
te sommen. Kort samengevat, het werkt op een
MS-DOS (versie 2.0 of hoger) computer met
minimaal 256 kB RAM (of 320 kB als u van plan
bent bit-mapped graphics te gebruiken). Bij
voorkeur gebruike men een groter geheugen!
Verder dient men te beschikken over twee disk-
drives, waarvan er een een vaste schijf of een
RAM-disk mag zijn. Voor een Single-User versie
bedraagt de prijs f 995.-- excl. BTW. Tevens
werd aangekondigd, dat een bijbehorende
database, DataPerfect ook zal worden geleverd.
(met dank aan Pieter Vijlbrief).
