151, zon 22 mei '88

BOEKBESPREKING

MIJN PC EN IK - Dagboek van een gebruiker,
door Jan Kuitenbrouwer, 70 pag., uitgave HET
SPECTRUM B.V., prijs f 14.90.
Dit boek draagt een zeer misleidende titel.
Het gaat niet over een PC, maar over een paar
computertjes, die in 1982 op de markt waren en
waarvan de gebruiker, de schrijver van dit
boekje, in het geheel geen kaas had gegeten.
Het beschrijft zijn kennismaking met een
spreadsheet, een tekstverwerker, primitieve
graphics, commerciele databanken die benaderd
worden met acoustische modems en computer
spelletjes. Er wordt beschreven hoe je met
deze zaken omgaat als je er geen ervaring mee
hebt en wat voor stoms je allemaal kan
uithalen. Het komt zelden geestig over.
Kortom: niet kopen.

HANDBOEK VOOR IBM-PROGRAMMEURS

door Peter Norton, 404 pag., uitgave KLUWER,
prijs f89.50. Wat een uitstekend boek! Alles
is erin te vinden, niet alleen voor IBM
programmeurs, maar ook voor kloon-bezitters.
Echter een waarschuwing is hier wel op zijn
plaats: het is geen boek voor beginners. Maar
elke hobbyist (en professional), die alles uit
zijn PC wil halen zal vrijwel nooit tevergeefs
dit naslagwerk opslaan, dat overigens ook heel
goed als leerboek voor gevorderden kan worden
gezien. Naast de opbouw van de PC en zijn
randapparatuur en de filosofie, die daaraan
ten grondslag ligt, wordt veel aandacht
besteed aan de communicatie van de processor
met geheugen en buitenwereld. O.a. wordt
uitvoerig ingegaan op de principes van het
programmeren met behulp van interrupts. Ook
een korte behandeling van enkele hogere
programmeertalen zoals Basic, Pascal en C en
natuurlijk ook Assembler ontbreekt niet,
evenmin als een behandeling van het begrip
'device-driver'. Conclusie: een standaard werk
over de PC geschreven door een van 's werelds
grootste kenners van het innerlijk van de IBM-
PC.

MS-DOS VOOR GEVORDERDEN

door Ray Duncan, 456 pag., uitgave KLUWER,
prijs f 89.50. Dit boek draagt als ondertitel:
Handleiding voor Assembly- en C-programmeurs.
Het behandelt alle MS-DOS versies tot aan
versie 3.2. De hoofdzaken worden in het boek
van Norton reeds besproken, maar wil men alle
finesses van het PC besturings systeem leren
kennen, dan is bestudering van dit standaard
werk over MS- en PC-DOS aan te bevelen.
Overigens geldt ook hier weer de waarschuwing:
niet voor beginners, maar uitstekend voor de
gevorderde hobbyist en de professional. Het
bevat een schat aan informatie voor de
gevorderde programmeur, die reeds een grondige
kennis van de 8086-processor familie heeft.
Behandeld worden o.a. het manipuleren van
files onder MS-DOS, de omgang met de
verschillende disksystemen en het schrijven
van MS-DOS toepassingen, zowel in Assembler
als in C. Het bevat ook een uitgebreid
overzicht van de BIOS-routines en de MS-DOS
serviceroutines. Voorbeeldprogramma's in
Assembler verduidelijken het een en ander.
Conclusie: aanbevolen voor gevorderde
programmeurs.

PC-ZAKBOEKJE MS-DOS

door Van Wolverton, 92 pag., uitgave KLUWER,
prijs f 24.50. Dit boekje is bestemd voor
iedereen die met een PC werkt. Het geeft een
overzicht van de MS-(PC-)-DOS commando's en
foutmeldingen van de versies 2.0 t/m 3.2. Elk
commando en elke foutmelding is voorzien van
een duidelijke omschrijving. Geschikt als
beknopt naslagwerkje van het formaat 10.8 x
23.5 cm, zodat het met enige goede wil in de
jaszak past. Makkelijk om onder handbereik te
hebben en dus ook geschikt voor beginners!

HET 80386 FENOMEEN

door Hans Appel, 192 pag., uitgave KLUWER,
prijs f 49.50. De nieuwe processor 80386, die
veelzijdigheid paart aan snelheid, wordt
vooral toegepast in de nieuwere en duurdere
PC's. Het programmeren daarvan vergt nogal wat
inzicht. In dit boek wordt een overzicht
gegeven van de gebeurtenissen, die hebben
geleid tot de ontwikkeling van deze krachtige
chip. Daarnaast worden de overeenkomsten en de
verschillen tussen de 80386 en zijn
voorgangers vermeld en een compleet overzicht
gegeven van de instructieset en de
adresserings modes. Conclusie: zeer
specialistisch en alleen aanbevolen voor
professionals of erg vergevorderde hobbyisten.

ELEKTRONICAPROJECTEN voor MSXcomputers

door W.H.M. van Dreumel, 144 pag., uitgave
KLUWER, prijs f 34.50. Voor de echte
knutselaars onder ons, die over een MSX
computer beschikken en het ding graag willen
combineren met de elektronica hobby vormt dit
boek een uitstekende handleiding. Het geeft
uitvoerige aanwijzingen voor het maken van
allerlei schakelingen, compleet met print-
tekening, en de daarvoor benodigde
programmering (in Basic). Om enkele
onderwerpen te noemen: een tekenplank, een
temperatuur meter, een leugendetector, een
vermoeidheidsmeter, een hartslag monitor, een
spierkrachtmeter, een lichtpen enz. Ook wordt
uitvoerig ingegaan op het opnemen en het
afdrukken van beelden met behulp van een MSX-2
en een printer, inclusief het manipuleren van
de verkregen opnamen. Ook wordt de MSX
gebruikt als stuur-orgaan voor spoorweg
emplacementen, beveiligingen, enz en als
computerservo voor robotsystemen. En dat is
nog lang niet alles. We hebben de schakelingen
niet nagebouwd, maar het ziet er veelbelovend
uit. Conclusie: bestemd voor de echte soldeer
freak, die zijn computer ook eens 'anders' wil
gebruiken. (met dank aan Pieter Vijlbrief)

NEODURE, NIEUW MAGNETISCH MATERIAAL

Neodure, dit zal in het vervolg de naam
zijn van een nieuw materiaal dat door
Philips in produktie zal worden genomen.
Het gaat hier om het krachtigste permanent
magnetische materiaal, een combinatie van
neodymium, ijzer en borium.
Dankzij de goede magnetische eigenschappen
zal Neodure worden gebruikt voor
magnetische onderdelen met een grotere
sterkte of een kleiner volume, met
name voor toepassingen in de autobranche,
consumentensector, professionele sfeer en
communicatie wereld. Voorbeelden hiervan
zijn kleine licht-gewicht motoren
(ondermeer voor gebruik in auto's,
batterij- apparatuur en consumenten
produkten), remsystemen, meetapparatuur,
schakelapparatuur en floppy-disc drives.
Neodure zal in verschillende vormen
worden geleverd zoals ringen, blokken,
segmenten, schijven, staven en cylinders.
Magneten van Neodure zijn goedkoper dan
magneten van samarium/kobalt doordat de
natuurlijke basismaterialen ervan vaker
voorkomen.

PERSPRIJS VOOR WILLEM BOS

Onze technisch medewerker Willem Bos heeft de
Elpec-persprijs gewonnen. Het is de tweede
keer dat zo'n prijs binnen Hobbyscoop terecht
komt. Het hele team werd al eens met die prijs
onderscheiden voor het werk aan Basicode, een
'norm' die het NOS-radioprogramma indertijd
initieerde. Willem Bos kreeg zijn persprijs
wegens zijn uiterst begrijpelijke populair-
technische verhalen in zijn weekblad RAM
(Radio Amateur Magazine). Eerder kreeg hij
(al tweemaal) een eervolle vermelding en
behaalde de hij de prijs net niet.

GEEN VERRASSING

Voor luisteraars van Hobbyscoop zal de
onderscheiding niet als een verrassing zijn
gekomen. Willem Bos - die al jaren medewerker
is van ons programma - ziet kans ook zeer
ingewikkelde technische zaken op een
eenvoudige manier uit te leggen. Hij is de
ideale man om allereerst een apparaat (bv.
een wereldontvanger) tot op de bodem te
testen en vervolgens in gewone, alledaagse
taal uit te leggen waarom dat apparaat zo
goed of zo slecht is.
Wij feliciteren Willem Bos van harte met zijn
onderscheiding (een onvergankelijke presse-
papier met inscriptie en een geldbedrag van
f1000.-) en hopen dat hij nog veel mag
publiceren, zowel in RAM als in Hobbyscoop.

FEESTELIJKE AANBIEDING

Hobbyscoop bestaat 20 jaar.
Alleen dit jaar, 'zeer exclusief' dus,
zijn er NOS-Radio Hobbyscoop truien
te koop tegen kostprijs. Inclusief
de verzendkosten komt de prijs van dit
prachtige sweat-shirt op f 40,--.
U kunt dit shirt behalve op beurzen
waar Hobbyscoop aanwezig is ook bestellen
door overmaking van f 40,-- op giro 1417
t.n.v. Dienst Radio Programma, 1200 BA
in Hilversum. Wel even vermelden dat het
om een Hobbyscoop sweat-shirt gaat in de
maat Medium (M), Large (L), Extra Large (XL)
of Extra Extra Large (XXL).

FERRARI-EXPOSITIE GEPROLONGEERD

Door het succes van de tentoonstelling
'veertig jaar Ferrari' heeft het Autotron
in Rosmalen besloten een deel van de expositie
de komende zomermaanden te handhaven.
Van de 35 Ferrari's zullen er 12 achterblijven
in het nationaal themapark vervoer te Rosmalen.
Ze krijgen daar gezelschap van een aantal
Alfa Romeo's en Maserati's. Deze auto's geven
de bezoeker een globaal beeld van de meest
exclusieve raspaardjes ter wereld. Op zaterdag
3 en zondag 4 september wordt het geheel
afgesloten met een Italiaans weekend. Tijdens
dit weekend presenteren alle Italiaanse
merkenclubs zich met exclusieve sportwagens
uit de periode 1947-1987.
De toegangsprijs voor de expositie bedraagt
f 9,75 per persoon, voor de kinderen t/m 3
jaar is deze gratis.
