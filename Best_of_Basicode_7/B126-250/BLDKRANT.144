144, woe 27 apr '88

AMSAT-OSCAR 10

De zonnepanelen van OSCAR 10 beginnen
geleidelijk weer iets meer zonlicht te
ontvangen. Dit blijkt uit het feit dat de
bakenzender op 2 m soms weer ontvangen wordt.
Het zal echter nog wel tot midden mei duren
voordat het mode B relaisstation bruikbaar
wordt. Mode B mag tot die tijd beslist niet
gebruikt worden om het energie-systeem in de
satelliet niet te zwaar te belasten.

FUJI-OSCAR 12

Mode JD is in bedrijf van 1103 UTC op 30 april
tot 1009 UTC op 1 mei en van 0929 UTC op 4 mei
tot 0835 UTC op 5 mei. Mode JA is weer te
verwachten vanaf 14 mei.

RADIO SPOETNIK 10/11

Nu de zonne-aktiviteit weer toeneemt worden de
propagatie kondities in de hogere HF
amateurbanden steeds beter. Daarom wordt het
nu steeds drukker in deze banden, vooral in de
weekends. Omdat er nu zoveel stations 'aardse'
verbindingen maken in de 15 m band, wordt mode
K van RS10/11 sterk gestoord. Het RS-team
heeft daarom besloten mode K in de weekends
buiten bedrijf te stellen. Op zaterdagen en
zondagen is nu dus alleen mode A van RS11 in
bedrijf, terwijl de rest van de week mode A en
mode K tegelijkertijd ingeschakeld zijn. Er
zijn voorlopig geen plannen voor mode T bedrijf.

AMSAT-PHASE 3C

Het eerste internationale AMSAT-team in Kourou
heeft de voorbereidende werkzaamheden voor de
lancering van Phase 3C afgerond. De laatste
metingen, tests en calibraties zijn begin april
voltooid. Daarna werden de thermische isolatie-
dekens aangebracht en alle zonnepanelen
definitief gemonteerd en schoongemaakt. Op 12
april gingen de AMSAT-NA leden, waaronder Jan,
W3GEY, terug naar huis. De AMSAT-DL leden,
waaronder Karl, DJ4ZC, en Werner, DJ5KQ, zijn
op 18 april teruggekeerd naar Duitsland. Het
tweede internationale AMSAT-team heeft
inmiddels het vullen van de brandstoftanks
in de Phase 3C satelliet voltooid. Op 13 april
werd de helium-tank gevuld, op 15 april de
N2O4-tank en op 18 april de Aerozine 50 (AZ50)
tank. Daarmee is de satelliet geheel startklaar
gemaakt. Het derde en laatste internationale
AMSAT-team zal de satelliet binnenkort in de
neuskegel boven op de ARIANE 4 raket monteren,
bij de andere twee te lanceren satellieten.
De Phase 3C satelliet wordt dan definitief
in bedrijf gesteld, waarna zijn telemetrie
kontinu wordt ontvangen en gekontroleerd in
het AMSAT-grondstation op de lanceerbasis,
tot aan de lancering. In de periode rond de
lancering zullen de aanwezige AMSAT-leden
direkte ooggetuigen- verslagen leveren van
de gebeurtenissen op de ARIANE-lanceerbasis
in Kourou in de internationale lanceer-
informatie netten die dan worden gehouden.

VLUCHT ARIANE 4 BLIJFT V22 HETEN

De ESA heeft inmiddels bekend gemaakt dat de
ARIANE 4 lancering, met onder andere Phase 3C
aan boord, toch vlucht V22 blijft heten.
De lancering van Intelsat 5-F13 met een ARIANE
2 raket heet nog steeds vlucht V23, hoewel die
vlucht eerder moet plaatsvinden, namelijk op
11 mei. Als alles goed gaat met de lancering
van de Intelsat satelliet, zal de ARIANE 4
lancering kunnen plaatsvinden op of rond 1
juni. Er zijn nu twee lanceer- vensters
gepland voor de ARIANE 4 vlucht V22 op 1 juni:
van 1110 tot 1146 UTC en van 1300 tot 1440 UTC.
Mocht het echter nodig zijn de lancering uit
te stellen tot een datum later in juni, dan
zal het lanceervenster moeten verschuiven naar
de avond.

PARKEERBAAN

Na de lancering met de ARIANE 4 raket zal Phase
3C na het loskoppelen terecht zijn gekomen in
een voorlopige elliptische parkeerbaan met een
baanhelling van zo'n 10 graden, een perigeum
van ongeveer 200 km en een apogeum van ongeveer
36000 km. Omdat deze baan niet stabiel is en
omdat de inclinatie moet worden verhoogd zal
Phase 3C zijn baan zelf moeten veranderen met
behulp van zijn eigen vloeibare brandstof
raketmotor. Deze raketmotor heeft een
stuwkracht van 400 N en kan enkele malen
worden ingeschakeld en uitgeschakeld om in
stappen de gewenste baan te bereiken. Daarbij
zal het perigeum worden verhoogd naar een
veiliger 1500 km en de inclinatie moet bij 57
graden komen. De omlooptijd zal uiteindelijk
zo'n 11 uur worden.

LANGDURIGE MANOEUVRES NODIG

Omdat de baanparameters voor elke baanmanoeuvre
nauwkeurig moeten worden opgemeten, zullen deze
aktiviteiten enige tijd duren. Bovendien moet
de satelliet in zijn definitieve baan in de
juiste stand worden gemanoeuvreerd en moeten
alle boordsystemen worden uitgetest door de
kommandostations. Het zal daarom wel 2 maanden
kunnen duren voordat de satelliet vrijgegeven
kan worden voor algemeen gebruik. Natuurlijk
kan men wel de telemetrie signalen van de
bakenzenders gaan ontvangen vanaf ongeveer 3
uur na de lancering. De meeste telemetrie
uitzendingen zullen, net als vroeger bij
OSCAR 10, plaatsvinden met 400 Bit/s DPSK.
Soms zal ook telemetrie worden uitgezonden
met CW of RTTY.

NOORDPOOL SKI-EXPEDITIE

De groep Russiche en Canadese ski-ers is bijna
aangekomen op de noordpool. Op 23 april was
hun positie om 1202 UTC: 89 gr 30,9 min NB,
87 gr 54,9 min OL. Ze zullen vermoedelijk
aankomen op de noordpool op 26 april. De
internationale pers zal veel aandacht
besteden aan de expeditie zodra ze op de
noordpool zijn. UoSAT-OSCAR 11 zal gedurende
enkele dagen kontinu Digitalker- signalen
uitzenden, onder andere in verband met
demonstraties voor de pers. Er zijn tot nu toe
weinig problemen geweest tijdens de ski-tocht
en men verwacht het eindpunt in Canada eind
mei of begin juni te bereiken, zoals gepland.
(Met dank aan Nico Janssen, PA0DLO).

SKYPHONE

In het derde kwartaal van 1988 begint British
Airways met een Skyphone dienst op de
transatlantische routes. Dat maakte Inmarsat
onlangs bekend, het Britse consortium voor
satelliet communicatie. De vliegtuigjes voor
zakelijk gebruik vormen wellicht een grotere
markt voor de afzet van Skyphones dan de
openbare luchtvaart maatschappijen. Dat
verwacht het Britse bedrijf, gespecialiseerd
in luchtvaart communicatie, Racal Avionics.

SUPER CHANNEL

Voor het commerciele satellietstation Super
Channel hebben zich opnieuw twee gegadigden
gemeld. De Amerikaanse omroep NBC zou
belangstelling hebben voor een minderheids
belang, en een Amerikaans communicatie bedrijf
zou ook geinteresseerd zijn.

Het hooggerechtshof in Brussel heeft besloten
dat Vlaanderen het satellietkanaal Super
Channel toe moet laten op de kabel. De
Belgische PTT moet technische voorzieningen
treffen voor kabelexploitanten die Super
op hun net willen.

NIEUWE TELEFOONCELLEN OP KOMST

In september verschijnt een nieuwe
generatie telefooncellen in het Nederlandse
straatbeeld. PTT Telecommunicatie heeft Nolte
EMI BV te Eindhoven opdracht gegeven voor een
periode van twee jaar nieuwe driehoekcellen
te produceren. Dit komt neer op ongeveer 850
stuks. Later volgt wellicht ook een vierkante
versie. Plaatsing van nieuwe telefooncellen
gebeurt in het kader van het normale
vervangingsschema voor verouderde cellen.

Van de 6700 openbare telefooncellen zijn er
zo'n 5600 uitgevoerd als glazen straatcel.
Dit type cel is in de beginjaren dertig
ontworpen door de architecten Brinkman en
Van der Vlught en voor het laatst in 1965
op een aantal punten gewijzigd.
In de jaren tachtig werd duidelijk dat de
bestaande cellen in de praktijk niet meer
voldoen. Het gebruik heeft zich gewijzigd,
het vandalisme heeft grotere vormen
aangenomen en de onderhoudskosten zijn
relatief groot. Afbouw van de sterk
verouderde kleine telefooncellen uit de
periode 1930-1965 en technische verbeteringen
aan de grote cellen hebben al geleid tot een
beperking van het vandalisme en de onderhouds
kosten. Enkele knelpunten echter zijn blijven
bestaan, zoals de hoge investeringskosten en
beperking in het gebruik door gehandicapten.

DRIEHOEK EN VIERKANT

In opdracht van PTT Telecommunicatie lanceerde
industrieel ontwerper Th. Groothuizen, nu van
bureau Landmark uit Rotterdam, enige jaren
geleden het prototype van de driehoekcel.
Hiermee zijn op uitgebreide schaal
praktijkproeven gehouden. Vervolgens is de
Haagsche architect Ph. Rosdorff gevraagd een
nieuw ontwerp te maken van een vierkante
telefooncel. De pluspunten van beide ontwerpen
zijn nu verenigd in de nieuwe generatie cellen.

FAMILIE-ONTWERP

De nieuwe telefooncellen gaan behoren tot 1
familie. De verschillende typen stemmen zoveel
mogelijk overeen ten aanzien van stijl,
technische uitvoering en montage. Het
driehoekige en vierkante model passen elk op
hun eigen wijze in het straatbeeld.

De cellen worden grotendeels gemaakt van
aluminium profielen. De modules van de
verschillende typen zullen in principe
uitwisselbaar zijn. Vervanging van kapotte
onderdelen kan hierdoor eenvoudig en snel
gebeuren. Een belangrijk gegeven in de strijd
tegen het vandalisme. De driehoekcel is al
positief beoordeeld door het Nationaal Orgaan
voor Gehandicapten.

Naast de driehoekige en vierkante cel wordt
gedacht aan het ontwerpen van een
'kapconstructie' voor inpandige openbare
telefoongelegenheden, bijvoorbeeld in
stationshallen. Ook die kapconstructie zal
passen in het familie-ontwerp.
(Bron: PTT Persdienst)
