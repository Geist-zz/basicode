183, maa 14 nov '88

HANDLEIDING dBASE III PLUS

door Pim Oets, 287 pag., uitgeverij Pim Oets,
prijs f 69,--.
Dit boek is in tegenstelling tot het in een
vorige Beeldkrant besproken boek van Hergert
een echt leerboek voor de beginner. Aan de
hand van programmaatjes worden de vele dBASE
opdrachten verduidelijkt en beelden van het
monitorscherm verluchten het geheel. Als men
alle mogelijkheden van dBASE in zijn moderne
vorm (het boek is bijgewerkt tot versie 1.1)
wil leren kennen, is de bestudering van dit
boek zeker aan te bevelen. Het is in
duidelijke taal geschreven en voorzien van een
uitgebreide index, zodat een wat gevorderde
gebruiker het boek ook heel goed als
naslagwerk kan benutten.

303 SCHAKELINGEN

samengesteld door G.H. Nachbar, 345 pag.,
uitgave van Elektuur, prijs f 39,50.
Dit boek is verschenen in de 300-boekenserie,
die erg populair is bij het in electronica
geinteresseerde publiek. Men kan het op drie
manieren gebruiken: om een schakeling na te
bouwen, om een schakelschema te bestuderen of
om ideeen op te doen voor het zelf ontwerpen
van een schakeling. Er staan schakelingen in,
die betrekking hebben op talloze onderwerpen,
zoals audio en HiFi, auto en fiets, computers,
geluiden, Doka, telefoons, VLF, HF en VHF,
voedings apparaten, meten, TV en video. Men kan
eenvoudigweg niet alle behandelde onderwerpen
opsommen. Ga het boek eens in de boekhandel
bekijken en als u een electronica knutselaar
bent, zult u het vast willen bezitten.

DOE HET ZELF ELEKTRONICA

samengesteld door G.H. Nachbar, 231 pag.,
uitgave van Elektuur, prijs f 35,--.
Dit boek behandelt 40 praktische en leerzame
bouwprojekten, voorzien van print-layouts.
Een soldeer- en leerboek voor de elektronica
knutselaar. Een veelheid van onderwerpen wordt
behandeld. Ik kan u alleen maar aanraden: ga
het eens bekijken bij de boek- of vakhandel,
wellicht staat er iets in dat van uw gading
is. Het maakt een welverzorgde indruk.

ALLEDAAGSE ELEKTRONICA

door H. Illini en K. Bernstein, 128 pag.,
uitgave van Elektuur, prijs f 24,50.
De ondertitel van dit boekje luidt: wat is
elektronica? Het is bestemd voor een breed,
niet technisch geschoold publiek, dat door dit
boek bekend wordt gemaakt met de fascinerende
mogelijkheden van de moderne elektronica. Men
treft er dan ook geen bouwschema's in aan,
maar een aantal duidelijke hoofdstukken over
de toepassingen van elektronische
schakelingen en de ontwikkeling daarvan vanuit
het verleden tot het heden. We lezen over de
ontwikkeling van de halfgeleider, over de
evolutie van de eerste radio's tot de moderne
HiFi apparatuur, over digitale technieken,
televisie, teletekst, rekenmachientjes,
spelcomputers, kwarts uurwerken, medische
elektronica en automaten. Voor de
geinteresseerde leek om van te smullen. Ook de
reeds gevorderde elektronicus zal het met
belangstelling doorlezen. (Bedankt, Pieter!)

BELGIE LOOPT ACHTER IN PC-GEBRUIK

Belgie loopt achter als het gaat om verkoop
en gebruik van pc's, aldus gegevens van
Intelligent Electronics/ Dataquest.

De onderzoekers hebben de personal computer
markt in Europa nader bekeken in de periode
tussen 1983 en 1993. Werden vijftien jaar
geleden nog 396.000 pc's in Europa verkocht
voor zakelijke toepassingen, dit jaar loopt
het op tot bijna 3 miljoen. Vanaf 1992 zal dit
5 miljoen (per jaar) zijn. De onderzoekers
stellen voor de home computermarkt een dalende
groeicurve vast. Als reden wordt opgegeven dat
de pc die voor de zaak wordt gebruikt steeds
meer ingezet wordt voor thuisgebruik.

OVERZICHT PER LAND

Als het overzicht van de totale pc-verkoop in
1987 per land wordt uitgesplitst, dan staat
Belgie onderaan de ladder met 88.000 verkochte
pc's. Onze zuiderburen bevinden zich in
gezelschap van Denemarken, Noorwegen en
Finland. In Nederland werden volgens de
onderzoekers vorig jaar ruim 215.000 pc's
verkocht. Belgie komt er nog slechter af als
de onderzoekers de penetratie van pc's bij de
witte boorden werknemers bekijkt. Het land
laat alleen Spanje achter zich. Koploper is
Noorwegen met 16,6 procent, gevolgd door
Zwitserland en Nederland.

IBM NOG STEEDS BOVENAAN

Wanneer we kijken naar de totale pc-markt in
Europa, dan blijkt dat IBM vorig jaar 19,3
procent voor zijn rekening nam, gevolgd door
Amstrad (10,6 procent) en Olivetti met 9,5
procent. Nemen we alleen de zakelijke computers
dan blijft IBM aan top met 24,8 procent,
gevolgd door Olivetti met 11,4 procent.
Als derde staat Apple met 6 procent.
(Bron: Telecom Daily)

SUBSIDIE IT-PROJECTEN VAAK AFGEWEZEN

Ongeveer de helft van het aantal subsidie
aanvragen voor nieuwe projecten op het gebied
van informatie technologie wordt afgewezen op
procedurele gronden. Dat getal ligt in
vergelijking met de andere subsidie programma's
van het ministerie van Economische Zaken erg
hoog. Dat zei drs D. de Bruijn, beleids
medewerker bij de afdeling Diensten en
Informatie beleid van EZ op een lezing bij
Comp-U-Card in Maarssen. 'Als de kwaliteit van
de project voorstellen indicatief is voor de
kwaliteit van de bedrijfsvoering in de
betreffende ondernemingen, moeten veel managers
zich ernstig zorgen maken,' stelde De Bruijn.
'Projecten, werkplannen en begrotingen zijn
slordig opgesteld, globaal aangegeven en hangen
niet logisch samen.'

De projecten worden op 4 criteria getoetst:
nieuwheid, originaliteit, perspectiefrijk en
risicovol. 'Het merendeel van de informatie
technologie projecten voldoet niet aan een van
die criteria,' zei De Bruijn. 'Voor een deel
is dat terug te voeren op de nieuwheid van het
terrein als geheel, waarbij nog maar weinig
bedrijven en onderwerpen zich definitief
hebben gevestigd.'

DATABANKEN

Het uitgeven van databanken komt niet vaak
voor subsidiering in aanmerking, omdat die in
1983 al door EZ werden gesubsidieerd.
'Projecten die nu onder dat kopje werden
ingediend, konden moeilijk als oorspronkelijk
worden aangemerkt,' aldus De Bruijn. 'Slechts
in een enkel geval is op het punt van uitgeef
concepten een hogere waardering gegeven. Het
betrof dan databanken die in een communicatie
netwerk een belangrijke rol vervullen.' Een
ander initiatief dat wel subsidie ontving was
het Centrale Inkiespunt, dat een uniforme
zoektaal voor databanken ontwikkelt.
'Opvallend was dat in deze categorie enkele
zeer naieve project voorstellen voorkwamen,'
zei De Bruijn. 'Deze beloven in mooie
bewoordingen diensten die met doeltreffende,
gemakkelijk te bedienen zoektalen alle
databanken voor de client openen.'

CD-ROM

Ook het overzetten van databanken op CD-Rom
scoorde niet hoog in de puntentabel van het
ministerie. De CD-Rom is een alternatief
afzetkanaal, dat weinig nieuws toevoegt aan
het produkt, redeneerde De Bruijn.

INFORMATIE-SYSTEMEN

Projecten, waarbij de informatie uitwisseling
en communicatie wordt bevorderd door
technologie en procedures te standaardiseren,
kwamen vooral uit de medische sector. Maar ook
in deze categorie oordeelde het ministerie
hard: 'Op een enkele uitzondering na gaat het
om herhalingen van proefnemingen die door WVC
zijn gesubsidieerd. De voorstellen bieden
onvoldoende perspectief.' Toch verwacht De
Bruijn dat dit soort projecten in de toekomst
belangrijker wordt.

LOGISTIEK

Op het gebied van de transactie diensten
werden de hoogste ogen gegooid bij de subsidie
aanvragen. EDI (Electronic Data Interchange)
toepassingen vervullen een strategische rol
binnen de betrokken bedrijven, en communicatie
en automatisering zetten door in de kerntaken
van de bedrijven, constateerde De Bruijn. De
project voorstellen hadden een hoge kwaliteit.

ALLEGAARTJE

De chipkaart diensten die project voorstellen
hebben ingediend zijn ook vaak in de prijzen
gevallen door de innovatieve toepassing van een
bestaand concept. De categorie expert systemen
en AI toepassingen bleek een allegaartje:
'De voorstellen liepen uiteen van naieve
verwachtingen tot strategisch relevante
bedrijfs toepassingen en vergaande onderzoeks
voorstellen,' zei De Bruijn. 'Uit de
voorstellen blijkt dat in Nederland een
beperkte kennisbron aanwezig is.'

De ontwikkeling van een grootschalige videotex
dienst in Nederland heeft bedrijven aangezet
tot de ontwikkeling van nieuwe diensten. 'In
de voorstellen werd bijzonder weinig aandacht
geschonken aan de doelgroep waar de dienst op
gericht wordt,' bekritiseerde De Bruijn de
plannen. 'Het is dan ook verheugend te melden
dat er een paar werkelijke gebruikers
onderzoeken bij de voorstellen aanwezig zijn.'
De agrarische sector had de beste voorstellen,
gevolgd door de transport wereld. In de bouw
is een aantal projecten in ontwikkeling die
sterk op elkaar lijken; de toepassingen in de
medische sector verkeren nog in een
experimenteel stadium en in de handel en bij
de banken is het aantal projecten beperkt.
(Bron: Telecom)

AFSCHEIDSCOLLEGE PROF VERHOEFF

De hoogleraar J J Verhoeff (een in Nederland
wijd en zijd bekende computer-prof) heeft
onlangs met een geestige rede afscheid
genomen van zijn studenten aan de Erasmus
Universiteit in Rotterdam. In het auditorium
waren ook vele bekenden van dhr. Verhoeff
aanwezig, onder meer van de vroegere vereniging
Teachip, waarvan hij voorzitter is geweest.

Professor Verhoeff ging met pensioen. Maar met
zijn laatste college gaf hij studenten en
bekenden veel stof tot nadenken. Hoewel zijn
rede over 'Fractals' ging: een wiskundige
aangelegenheid, was het een aansporing van de
spreker om na te denken over toekomst
verwachtingen en voorspellingen aan de hand
van statistieken. 'Zelden voorspelt men het
weer goed, zelden ook komt de voorspelling
van een politicus uit,' orakelde de professor.

Hobbyscoop heeft de hand weten te leggen op
1000 exemplaren van de slotrede van professor
Verhoeff. Daarvan zijn er inmiddels al
honderden verstuurd. We hebben er echter nog
een paar over. Wie het wiskundig getinte, maar
zeer geestige werkje alsnog wil hebben, zou
even onderstaande bon moeten opsturen:

----------------------
NOS-RADIO - HOBBYSCOOP
Lezing prof. Verhoeff
Postbus 1200
1200 BE Hilversum
----------------------
