
210, maa 27 feb '89

NIEUWE VERSIE MSX-DOS

Sinds de introduktie van diskdrives voor MSX
computers werd gebruik gemaakt van MSX-DOS
versie 1.03. Dit Operating System was geschikt
voor MSX computers met minimaal 64K bytes
geheugen. Een geheugen dat heden in Japan, het
geboorteland van MSX, nog steeds het maximum
is. Grotere geheugens werden alleen voor de
Europese markt gemaakt, en dit had als
resultaat de invoering van de 'memory-mapper'.
Het Operating System vertoonde overeenkomsten
met CP/M versie 2.2 en er werden een aantal
bekende programma's voor MSX gebruik aangepast.
Maar toch wilde men een beter gebruik maken van
al dat geheugen, en is men een nieuw Operating
System gaan bedenken: MSX-DOS versie 2.10. Het
nieuwe systeem maakt van het niet gebruikte
geheugen een snelle RAM-disk waarvan de grootte
in blokken van 16K bytes in te stellen is. De
nieuwe commando's vertonen overeenkomsten met
MS-DOS versie 2.11. Terwijl de grote MSX
fabrikanten hun produkt gestaakt hebben, gaat
in Japan MSX dus gewoon door. Er is een 20
megabytes harddisk, een CD-ROM interface, een
nieuwe video- processor en een nieuwe Basic
versie 3.00 in aantocht!
(Bron: NOS Omroep Computer Club)

NIEUWE PC VAN OLIVETTI

Olivetti heeft onlangs een nieuwe serie
personal computers geintroduceerd. De pc's
zijn gebaseerd op de Micro Channel technologie
van IBM. Het gaat om twee apparaten, een
middenklasser en een voor het high-performance
deel van de markt.

Industrie-analisten zien de nieuwe produkten-
familie van Olivetti als een defensief gebaar
om het marktaandeel van het bedrijf te
beschermen, vooral omdat de verkopen van de
nieuwe mini-computers lager liggen dan
verwacht. 'Een dergelijke beweging is niet
verrassend, omdat Olivetti de pc nog steeds
ziet als haar kernactiviteit,' zegt Albert
Alonzo, de Italie-expert van Barclays de Zoete
Wedd Ltd. IBM introduceerde het Micro Channel
systeem in 1987 op haar PS/2 serie. Daarmee
wilde het bedrijf klonen voorkomen. Vergeleken
met de 'oude' Industry Standard Architecture
is met dit systeem efficientere transmissie
van grotere aantallen data mogelijk.
(Uit: Telecom Daily)

IBM BREEKT SNELHEIDSRECORD

Wetenschappelijke onderzoekers van het
research laboratorium van IBM te Yorktown
Heights in de Verenigde Staten hebben het
wereld snelheids record gebroken bij een
praktische toepassing van de computerchip
techniek, die naar verwachting de jaren
negentig zal domineren. Zij hebben
experimentele CMOS (Complementary Metal Oxide
Semiconductor) schakelingen vervaardigd met
verbindingen die driehonderd keer zo dun zijn
als een mensenhaar, slechts een kwart micron
breed. Een micron is een miljoenste meter of
een duizendste millimeter. De transistoren,
die in de IBM-schakelingen worden toegepast,
kunnen dertig miljard keer per seconde aan- en
uitschakelen, zo snel dat indien de processors
van de huidige IBM PS/2 met behulp van deze
schakelingen zouden zijn gebouwd, zij met
ongeveer dezelfde kloksnelheid zouden werken
als de huidige mainframe computers. De logische
chips van de jaren negentig -waarvan men
aanneemt dat zij uit dergelijke kleine
transistoren zullen bestaan- zullen ongeveer
een miljoen logische circuits bevatten,
vergeleken bij ongeveer honderdduizend met de
huidige technieken. Bij computer geheugens
zullen dergelijke 0,25 micron transistoren
CMOS geheugenchips met een capaciteit van 256
miljoen bits mogelijk maken. Men neemt aan dat
CMOS de komende 10 jaar de meest aantrekkelijke
techniek voor het merendeel van de logische en
de geheugenchips blijft vanwege het lage
energie verbruik, dat een grotere dichtheid en
een eenvoudiger koeling mogelijk maakt.

TWINTIG ATOOMLAGEN DIK

De IBM-circuits werden ontwikkeld met het oog
op praktische toepassingen in de jaren '90.
Zij werden gefabriceerd volgens de zogenaamde
'bulk' silicium techniek, met gebruikmaking
van geavanceerde verwerkings technieken en
elementen die slechts zeven nanometer ofwel
twintig atoomlagen dik zijn. Een nanometer is
1 miljardste meter of 1 miljoenste millimeter.
Voor het fabriceren van dergelijke snelle
logische en geheugenchips met een grote
componenten dichtheid zijn lithografische
technieken zoals geavanceerde optische,
elektronenbundel- of roentgen- technieken
nodig. IBM is toonaangevend op het gebied
van de lithografie: zo was IBM de eerste die
computerchips fabriceerde met behulp van
praktisch bruikbare lithografische roentgen
technieken.

Om deze 0,25 micron CMOS circuits te kunnen
etsen gebruikten de wetenschappelijke
onderzoekers geavanceerde optische
lithografische technieken. Deze CMOS circuits
vormen de nieuwste ontwikkelingen in een
reeks doorbraken van IBM- onderzoekers in de
sub-micron chiptechniek. Vier jaar geleden
maakte men in dit laboratorium de eerste
0,5 micron NMOS (N-channel Metal Oxide
Semiconductor) chips, die een belangrijke stap
vormen in de richting van de zestien megabit
geheugenchips. Twee jaar geleden vervaardigden
wetenschappelijke onderzoekers van IBM de
eerste 0,5 micron CMOS circuits. Sinds die
tijd hebben zij ook experimentele NMOS
transistoren vervaardigd met afmetingen van
slechts 0,1 micron en zij zijn van plan deze
schakelingen volgens de CMOS-techniek uit te
voeren. (Uit: Telecom Daily)

DATAVERKEER DATANET 1 GOEDKOPER

Per 1 april 1989 zal PTT Telecom de tarieven
voor Datanet 1 verlagen en de tarief structuur
vereenvoudigen. Volgens de nieuwe procedure
voor het vaststellen van tarieven worden de
tariefs wijzigingen nog deze week voorgelegd
aan de minister van Verkeer en Waterstaat.

In de nieuwe tariefstelling gaan de
abonnementen met gemiddeld 10 procent in prijs
omlaag. Bovendien biedt een nieuw schijven
tarief grootzakelijke gebruikers een kwantum-
korting op de maandelijkse abonnements kosten
tot 12 procent. Ook de verkeerskosten dalen,
vooral als gevolg van het verlagen van de
oproepkosten (met 20 tot 70 procent) en een
verlaging van de kosten per tijdseenheid. In
de communicatie via een PAD* of VAP** voor de
toegang van Datanet 1 via het telefoonnet,
vervalt de tijdcomponent geheel.

De tariefs verlagingen zijn mogelijk door onder
meer een verbetering van de efficiency in het
beheer van Datanet 1, schaalvergroting en
daardoor kosten spreiding over een groter
aantal aansluitingen, en een verlaging van de
aankoopprijs van apparatuur. Met de tariefs
verlagingen en structuur wijziging kan Datanet
1 volledig blijven wedijveren met de bedrijfs-
cq. prive-netten.

SCHIJVENTARIEF

Naast een gedifferentieerde verlaging van de
maandelijke abonnements kosten wordt voor de
berekening van die kosten een schijventarief
ingevoerd. Klanten met een relatief groot
aantal aansluitingen ontvangen hierdoor een
korting die zich verhoudt met de uniformiteit
van die aansluitingen en de doelmatigheid die
dit met zich meebrengt voor PTT Telecom.
Het nieuwe schijventarief is slechts dan van
toepassing indien alle rekeningen naar 1 adres
kunnen worden gestuurd en de klant garant
staat voor de integrale betaling ervan.
Met het schijventarief komt PTT Telecom
tegemoet aan de wens van grote klanten tot het
verkrijgen van een korting die samenhangt met
de omvang van de totale rekening.

De verlaging van de oproepkosten is met name
aantrekkelijk voor kortdurende verbindingen,
zoals point of sale-transacties, credit-card
verificaties en geldautomaten. De verlaging van
de tijdcomponent is gunstig voor langdurige
verbindingen met relatief weinig verkeer. Dit
komt voor bij onder meer interactief terminal-
verkeer en databank raadplegingen (reisbureaus,
literatuur onderzoek, enzovoort). Het geheel
vervallen van de tijdcomponent van het datanet
tarief in de communicatie via een PAD of VAP
is vooral aantrekkelijk voor de klein-zakelijke
markt. Voorbeelden hiervan zijn de verzekerings
branche en de transport wereld.

 * PAD: Packet Assembler/ Disassembler, voor
aansluiting asynchrone randapparatuur.
** VAP: Videotex Access Point, een PAD voor
videotex aansluitingen.

PCM-SHOW IN UTRECHTSE JAARBEURS

Van 19 tot en met 22 april wordt in de
Utrechtse Jaarbeurs weer de PCM-show gehouden.
Deze jaarlijks terugkerende computerbeurs is
een initiatief van het maandblad Personal
Computer Magazine. Dat de beurs niet alleen
een vakbeurs is blijkt uit de activiteiten
die tijdens de beurs plaatsvinden, zoals de
zaterdagmiddag markt waar produkten direkt
gekocht en meegenomen kunnen worden. Op de
beurs ook een 'vraagbaak centrum' waar een
ieder terecht kan met vragen over aanschaf of
gebruik van diverse computers. De beurs is
dagelijks geopend van 10.00 tot 17.00 uur.

