
246, maa 04 sep '89

DIVERSE BERICHTEN RONDOM MIR

1. De lancering van de Soyuz-TM8 voor
een vlucht naar MIR staat op het
programma voor 6 sept. 1989 (Moskou
tijd). Als de baan voor MIR niet veel
afwijkt van de huidige zal de lancering
kunnen plaatsvinden op 5 Sept. 1989,
ong. 2200UTC. Het eerste radioverkeer
zou hier dan kunnen worden gehoord op 6
sept. 1989 te ong 0100UTC op 121.750
mc/FM-N. Roepnamen: bemanning met
Viktorenko: VITYAZY, VITYAZ-1 en
VITYAZ-2. Indien reserve-bemanning met
Solovyov gaat: RODNIKI, RODNIK-1 en
RODNIK-2.
2. Koppeling van de S-TM8 met MIR kan
worden verwacht na 49 uur, dus op 8
sept. 1989, ong. 2300UTC. (Moskou
spreekt dan al over 9 Sept.)
3. Bemanningen: Viktorenko en Serebrov,
reserve: Solovyov en Balandin.
4. Deze bemanning zal 6 maanden a/b
blijven.
5. De eerste grote Module D zal in oct.
1989 worden gelanceerd. Deze module
blijft 7 dagen autonoom alvorens met
MIR te koppelen. Koppeling aan de
axiale poort van het doorgangs
compartiment. Daarna met de manipuleer
arm overzetten naar een der
dwarspoorten van dat compartiment. Het
station heeft dan een L-vorm.
6. De verklaringen over de lancering
van de 2de Module (T) zijn niet
gelijkluidend. Mogelijk houdt men
rekening met de noodzaak plannen te
wijzigen als men ervaringen met Module
D heeft besturdeerd. (B.v. of de L-vorm
de stabiliteit van het station niet
teveel verstoort.)
7. Telemetrie: TLM a/b Soyuz-TM8 op
166.138 mc. Hiermee kan worden nagegaan
of S-TM8 binnen ons venster zit. MIR
zit met TLM op 166.125 en 165.870 mc.
Deze zender staat niet continu aan,
maar wordt tegen einde overkomst hier
pas aangezet.

PROGRESS-M VASTGEMAAKT AAN MIR

Op 23 aug. 1989 om 0310UTC werd vanaf
Baykonur het vrachtschip Progress-M
gelanceerd voor een vlucht naar MIR. Op
25 aug. 1989 te 0519UTC koppelde het
vrachtschip aan het MIR station. De
nadering werd geleid door het
Kurssysteem. Deze keer werd Progress-M
vastgemaakt aan de axiale koppelings
poort van de P.Kh.O. (doorgangs
compartiment, dus dat kogelvormige deel
van het station). De koppelpoort van de
Kvant module blijft dus vrij voor de
ontvangst op 7/8 sept. 1989 van de
bemande Soyuz-TM8. Overigens heeft
n.a.w. de Progress-M kort na de
koppeling het MIR station al in een
iets hogere baan gebracht. Dus de
berekeningen van de lanceringstijd voor
de S-TM8 op 5/6 sept. a.s. moeten
mogelijk worden bijgesteld.

Progress-M is een verbeterde versie van
de oude Progressen. Voor het ontwerp
stonden de Soyuz-TM schepen model.
Progress-M heeft in tegenstelling tot
het oude Progress-type extra
zonnebatterijen en een terugkeer
capsule, waarmee een nuttige last tot
150 KG naar aarde kan worden
teruggebracht. Een enorme verbetering,
want t.n.t. moest alles mee met een
terugkerende bemanning in de benauwde
ruimte van de Soyuz-TM afdalings
module.

Radioverkeer: tijdens de vlucht van
Pr-M naar MIR zond de Pr-M continu
telemetrie uit op 166.140 en 165.885 mc
en een draaggolf op de 922.755 mc. Vlak
voor de koppeling waren MIR en
Progress-M binnen ons bereik en was de
Telemetrie van de Pr-M te horen. (oml.
MIR 20192, 0504-0514UTC). De zender op
922.755 mc werkte niet. Tijdens de
overkomst in de volgende omloop
(20193), was tussen 0648 en 0650UTC
telemetrie hoorbaar van MIR op 166.125,
166.870, en op 166.150 mc.
Chris van den Berg, NL-9165/A-UK3202.

STEUNFONDS NOS-REPEATER

Er zijn een flink aantal giften binnen
gekomen voor het PI8- en PI2NOS
station. Met name de 70 cm-phone
repeater spreekt vele mensen aan.
Neerlands hoogste en best bewaakte
relais was goed voor f 410.- aan
giften. Het hele station heeft circa f
20.000.- gekost, dus giften blijven nog
van harte welkom. De hoge kosten zijn
deels veroorzaakt door de zeer zware
extra eisen van PTT en kabelnet. Zoals
bekend staat het relais op circa 100
meter hoogte op de Hilversumse
PTT-toren van het omroep verbindings
centrum.

Het station omvat behalve een
phone-relais ook een packetradio
interlink station. Dit station is deels
in bedrijf en draait proef omwille van
de landelijke doorgiften van berichten
via het NL-packetnet. De interlink
stations zijn niet voor de individuele
packeteer te bereiken, maar zorgen voor
oost-west en noord-zuid verbindingen
tussen vaste stations.

Onder de giften die binnenkwamen was er
1 van f 100.-! De mensen die een bedrag
op het NOS repeater steunfonds
(Postbank 1417) stortten waren: I. Bak,
M. Verhoeven, A. Weitzel, A.
Killestijn, M. de Boer, E. van Bergen,
A. Scheffers, W. Sels, A. Haccou, P.
van der Post, R. Maas, J. van Zeland,
J. Timmerman en P. Schuyffel. Hartelijk
dank allemaal.... en waar blijft uw
bijdrage? Lang niet alle giften kwamen
uit Hilversum en omgeving. Ook uit
Delft en Voorburg!

OPENBAAR MOBILOFOONNET

PTT Telecom is van plan om eind 1990 te
starten met het aanbieden van een
openbaar mobilofoonnet voor
bedrijfscommunicatie. Door de toename
van het aantal mobilofoonnetten in
Nederland ontstaat een schaarste aan
frequenties voor deze netten. Dat
beperkt niet alleen de mogelijkheid
voor het opzetten en uitbreiden van
bestaande netten, maar geeft ook
storingen en 'opstoppingen'. Het nieuwe
net maakt efficienter gebruik van de
ether dan de gangbare mobilofoonnetten.
De hinder door medegebruik van een
kanaal zal tot het verleden behoren.
Per verbinding wordt steeds een vrij
kanaal beschikbaar gesteld. De
kwaliteit die door de gebruiker wordt
ervaren zal daardoor beter zijn dan bij
de conventionele mobilofoonnetten het
geval is. Daarnaast zijn de gebruikers
van dit netwerk verlost van de beperkte
reikwijdte van een eigen mobilofoonnet
omdat Telecom landelijke of regionale
dekking zal bieden. Andere toekomstige
faciliteiten zijn
telefoondoorverbinding,
pakketgeschakelde data en
statusmelding.

REGIONALE DEKKING

Het plan is om te starten in de regio's
Amsterdam, Rotterdam, Den Haag en
Utrecht, waar de vraag naar een
openbaar mobilofoonnet op het ogenblik
het grootst is. Als er vraag naar is
wordt het net vanaf 1991 uitgebreid tot
landelijke bedekking. Uitgangspunt is
eerst die regio's te bedekken waar de
frequentienood het hoogst is.

KOSTEN

De kosten voor aansluiting op en
gebruik van het mobilofoonnet zullen
weinig afwijken van de kosten die de
gebruikers voor een eigen net moeten
maken, terwijl de faciliteiten
uitgebreider zijn. Deze kosten zijn
lager dan voor de autotelefoon, zolang
er geen gebruik wordt gemaakt van de
faciliteit telefoon- doorverbinding.

MOGELIJKHEDEN

Het net wordt opgezet voor spraak- en
data- communicatie. Als basis zijn
verbindingen mogelijk tussen mobiele
gebruikers onderling en basisposten.
Via het net kunnen gebruikers zowel
individueel als in groepsverband worden
opgeroepen. Met telefoon-
doorverbinding is ook communicatie
buiten de groep mogelijk. Daarnaast
zijn er mogelijkheden voor
pakketgeschakelde datacommunicatie,
naast circuitgeschakelde, die geheel
nieuwe mobiele toepassingen mogelijk
maken, zoals het dataverkeer met
vrachtwagens.

PROTOCOL

De communicatie tussen de
randapparatuur en het nieuwe net
verloopt via het internationaal
gestandaardiseerde MPT1327 protocol,
dat ook gebruikt wordt in openbare
mobilofoonnetten in andere Europese
landen. Inmiddels zijn een tiental
fabrikanten met apparatuur aktief op de
Europese markt. Deze randapparatuur kan
behalve bij PTT Telecom ook gekocht of
gehuurd worden bij diverse andere
leveranciers. Het nieuwe net gaat
gebruik maken van een deel van de
410-430 MHz band, net als het in West-
Duitsland geplande netwerk. In de
toekomst zijn daardoor aansluitingen
buiten Nederland zeker mogelijk.

VIDEO ALARMCENTRALE

Met Telemat DL introduceert Siemens een
nieuw beveiligings- en bewakingssyteem
met videosensoren waarvan met recht kan
worden gezegd dat het 24 uur per dag
bescherming biedt. Met tussenpozen van
40 milliseconden vergelijkt Telemat DL
de beelden die het geregistreerd heeft,
en slaat onmiddellijk alarm als een
verandering wordt geconstateerd. Bij
het invallen van de duisternis schakelt
het apparaat onmiddellijk over op een
ander programma met speciale parameters
voor nachtbewaking. Als niet het hele
beeldgebied, maar slechts een deel
daarvan bewaakt moet worden, kan dit
gebied met een lichtpen via de monitor
worden aangegeven. Speciale software
ziet erop toe dat ook bij plotselinge
veranderingen in de belichting geen
vals alarm wordt gegeven. Zoals een
mens met het oog veranderingen
signaleert en met z'n hersenen
interpreteert, zo digitaliseert dit
apparaat een televisiebeeld met
tussenpozen van 40 ms en bewaart dit
als referentie. Elk televisie- beeld
wordt zo met het vorige beeld
vergeleken en geactualiseerd.

ALARMVELDEN EN LICHTMEETVELDEN

Het televisiebeeld bestaat uit 1024
apart programmeerbare alarmvelden,
terwijl verder in maximaal 1024
verschillende lichtmeetvelden
verschillenden lichtwaarden
gedefinieerd kunnen worden. Met een
lichtpen kan op het beeldscherm een
willekeurige uitsnede uit het beeld
gemarkeerd worden, zodat alleen alarm
zal worden gegeven als binnen dit
gedeelte een verandering in de alarm-
of lichtmeetvelden gesignaleerd wordt.

Bij het evalueren van de om de 40 ms
opgetekende televisiebeelden maakt het
apparaat gebruik van algoritmen die
zijn gebaseerd op verschilmetingen.
Deze algoritmen worden gelijktijdig
voor alle 1024 alarm- en
lichtmeetvelden berekend en verwerkt.

DIVERSE PROGRAMMA'S

De Telemat kent 20 verschillende
programma's waardoor maximaal vier
verschillende alarm niveau's met
verschillend geprogrammeerde alarm- en
lichtmeetvelden door logische en
tijdfuncties gekoppeld worden, zodat
een zeer selectieve alarm identificatie
mogelijk is. Voor de buitenbewaking zal
vaak gekozen worden voor zogeheten
'richting afhankelijke detectie',
waarbij twee verschillende alarm
niveau's, b.v. een voor- en een
hoofdalarm, met elkaar gecombineerd
worden. De video alarmsensor geeft
alleen alarm als een indringer binnen
een zelf te programmeren tijdsbestek
het vooralarm- en het hoofdalarm-
gebied passeert.

PERSPECTIEFGEVOELIG

De televisiebeelden worden niet alleen
geevalueerd aan de hand van de
ingestelde alarmdrempels, maar ook aan
de hand van het perspectief. In het
laatste geval worden de
grootteverhoudingen in het beeld
gerelateerd aan de afstand tussen
object en camera. Een konijntje dat
zich in het beeld op de voorgrond
bevindt, kan immers wel net zo groot
lijken als een mens op de achtergrond.
Toch wordt er dan geen alarm gegeven,
daar de gevoeligheid boven in het beeld
hoger is dan onderin. Het konijntje kan
zo ongehinderd door het beeld huppelen,
terwijl de indringer gesignaleerd
wordt.

TOEPASSINGSGEBIED

De video alarmcentrale is bij uitstek
geschikt voor die situaties waarin met
behulp van videocamera's automatisch
verdachte veranderingen gesignaleerd
moeten kunnen worden. Het toepassings
gebied omvat zowel 'klassieke
bewakingstaken' in gebouwen of op
buitenterreinen, als ook controletaken
in de sfeer van de produktiebesturing
en de kwaliteits bewaking.

