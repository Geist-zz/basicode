181, maa 7 nov '88

PROGRAMMEREN IN MS-DOS

Maatwerk in het werken met MS-DOS, door Van
Wolverton. Nederlandse uitgave door Kluwer,
248 pag., prijs f 69,50.
Dit boek is bedoeld voor de wat meer
gevorderde PC-gebruiker, die, hoewel (nog)
niet een gevorderd machinetaal programmeur
zijnde, toch een diepergaand gebruik van het
besturings systeem wil maken. Het leert je
hulpschermen en menu's gebruiken, bestanden,
ook (hulp)programma's, te maken, te bekijken
en te wijzigen en voor veelgebruikte
toepassingen een menusysteem op maat te
vervaardigen, zodat men de programma's met
een enkele toetsdruk kan oproepen. Het leert
je batch-bestanden te schrijven en goed om te
gaan met de 'device-drivers', de
besturings programma's voor aangesloten
apparaten, zoals printers, RAM-disks, extra
diskdrives, e.d. Zo worden ANSI.SYS,
DRIVER.SYS en RAMDRIVE.SYS besproken, die
vanaf versie 3.20 bij MS-DOS worden geleverd.
Ook wordt aandacht besteed aan CONFIG.SYS, dat
het computer systeem softwarematig volgens
bepaalde wensen instelt. De bijgeleverde hulp-
programma's, als DEBUG, EDLIN, CHKDSK enz.
worden ook uitvoerig besproken. In een van de
appendices is een voorbeeld van een menu-
programma opgenomen, dat zo voor eigen gebruik
kan worden aangepast. De naam van de schrijver
garandeert een deskundige behandeling van de
stof. Een heel goed boek.

HET IBM-BASIC HANDBOEK

door David A. Lien, uitgave Kluwer, 278 pag.,
prijs f 62,50.
Vrijwel een ieder, die een PC bezit, zal
kunnen beschikken over BASIC als programmeer-
taal. IBM-BASIC en GWBASIC (dat bij 'klonen'
wordt meegeleverd) lijken sprekend op elkaar
en bovendien wordt in de inleiding van het
boek vermeld dat, gezien de vele BASIC-
dialecten (b.v. ROM-Basic, DISK-Basic en
BASICA) er verwarring zou kunnen ontstaan,
maar daar wordt terdege rekening mee gehouden,
evenals met de geringe verschillen tussen het
gebruik op een XT of een AT. Het boek
completeert de reeks van de twee eerder
verschenen boeken van dezelfde schrijver (het
BASIC Handboek en IBM-Basic voor PC's), het is
dan ook geen woordenboek of een leerboek, maar
een encyclopedisch naslagwerk voor de
gebruiker van BASIC op een PC. Alle commando's
staan er overzichtelijk in vermeld en daarbij
de juiste syntax, een programma- voorbeeld en
eventueel een verwijzing naar verwante
commando's. Het vormt een bondig en
overzichtelijk naslagwerk voor hen, die al min
of meer met Basic vertrouwd zijn. In een
viertal appendices wordt een overzicht gegeven
van de ASCII-tabel en Scan-codes, algemene
informatie over diverse dialecten, geheugen
indeling, diskette- bestanden, device-namen,
precisie, funktietoetsen, foutcodes,
foutmeldingen en de VARPTR funktie. De
kundigheid van de schrijver is een garantie
voor de inhoud! Voor de BASIC programmeur een
uitstekend naslagwerk, dat bovendien voorzien
is van een goede index.

LOKALE NETWERKEN IN DE PRAKTIJK

Werken met PCLAN, door M.Kleeman e.a., uitgave
Kluwer, 199 pag., prijs f 59,50.
Communicatie tussen (personal) computers
neemt hand over hand toe. Een van de methoden
is gebruik te maken van een lokaal netwerk
(Local Area Network, afgekort LAN). Daarover
gaat dit boek. Het gaat verder dan het gebruik
van een databank, zoals FIDO. Kostbare
apparaten, zoals laserprinters, grote opslag
media e.d. staan ter beschikking van alle
netwerk gebruikers. Voor bedrijven kan de
produktiviteit worden vergroot. In zijn
algemeenheid is een LAN niet bedoeld voor
particulieren. Het boek is dan ook bestemd
voor een ieder, die af wil van de afzonderlijk
funktionerende PC's in een bedrijf en
verantwoordelijk is voor de aanschaf van
nieuwe computer apparatuur en zich daarbij wil
orienteren over de voor- en nadelen van de
verschillende lokale netwerken en bekabelings-
sytemen. Voor de gemiddelde hobbyist is dit,
overigens goede, boekwerk niet aan te bevelen.

TURBO-PROLOG

door Kasper Boon en Rik de Boer, uitgave
Kluwer, 248 pag., Prijs f 49,50.
Dit boek is ook geschreven voor hen, die nog
onbekend zijn met PROLOG. Het is dan ook
beslist niet volledig, maar het behandelt de
typische Prolog basistechnieken. Prolog is een
programmeertaal, die sterk verschilt van de
gebruikelijke programmeertalen, zoals b.v.
Pascal er een is. De verschillen tussen beide
talen worden dan ook duidelijk uiteen gezet.
En voor de mensen, die nog geen versie van
Prolog hebben aangeschaft, worden programmeer
voorbeelden gegeven samen met de te verwachten
resultaten. Men kan dan een goede indruk
krijgen van de wijze waarop Prolog werkt. Er
bestaan duidelijk verschillende versies van
Prolog. In dit boek wordt uitsluitend TURBO-
PROLOG besproken. De snelheid, het geheugen
gebruik en de rekenvaardigheid van Prolog
lopen achter in vergelijking met Pascal, maar
de taal is wel bijzonder geschikt voor
toepassingen bij AI (kunstmatige
intelligentie). Er zijn een aantal listings
van complete programma's in het boek
opgenomen, onder andere van een AI-Robot en
een programma voor patroon herkenning.
Een boek voor mensen die zich in Prolog willen
verdiepen, maar zeker niet voor iedereen aan
te bevelen. (Met dank aan Pieter Vijlbrief)

VENEZIA NUOVA

Computer technieken moeten Venetie redden van
dreigende ondergang. De eerste berichten over
problemen in de Dogenstad dateren al uit de
14e eeuw. In die dagen werd van de rivieren
die in de lagune uitmonden, de meeste last
ondervonden. Om te voorkomen dat de lagune zou
dichtslibben werd er uitgebreid gekanaliseerd.
In de 18e eeuw echter bleek dat de invloed
van de rivieren zo verregaand was ingeperkt
dat de zee een overheersende invloed had
gekregen op de waterhuishouding van de lagune.
Men ging dit geweld te lijf met de bouw van
'Murazzi', beschermende muren op beschermende
eilanden, nieuwe vaargeulen en havenhoofden.
Enorme hoeveelheden materiaal werden er uit
de lagune gehaald: 30 miljoen kubieke meter
in de 19e eeuw en nog eens 50 miljoen
kubieke meter in de 20e eeuw. Resultaat:
verdere verzakking, overstromingen en een
lagune die 30% kleiner is geworden, niet
in de laatste plaats door de aanleg van
kunstwerken zoals het vliegveld Marco Polo.

OPRICHTING CONSORTIUM

Om het probleem definitief uit de wereld
te helpen heeft de Italiaanse regering een
consortium opgericht, VENEZIA NUOVA.
Hierin werken Italiaanse en buitenlandse
experts samen. Hun opdracht bestaat uit
het beschermen van de stad tegen verdere
verwoestende vloedgolven en het herstel van
het fysiche evenwicht van de lagune.
Het verval van de lagune moet door deze
samenwerking worden gestopt.

COMPUTERMODELLEN

Op het programma van Venetia Nuova staat
het bestuderen van de eb en vloed in de
lagune en van de daarmee samenhangende
verschijnselen zoals beweging van de bodem.
In 1976 werd hiervoor in Voltabarozzo,
bij Padua, een 170 bij 70 meter groot
model van het gehele gebied gebouwd.
(schaal 1:250). De betonnen constructie
van het model sloot flexibel onderzoek
vrijwel uit. Daarom hebben wetenschappers
die gespecialiseerd zijn op het gebied
van oceanografie, biologie en
thermodynamica, mathematische computer
modellen gemaakt waarbij wel rekening
kan worden gehouden met de steeds wisselende
omstandigheden. De in de lagune aanwezige
meetpunten maken het mogelijk deze modellen
te verifieren. Bovendien kan gebruik gemaakt
worden van de meteorologische informatie van
weerstations en van waarnemingen van de
satelliet Landsat 1 van ESA.

VLOEDVOORSPELLING

Het uitgebreide model-project maakt het
mogelijk om zes uur van tevoren een
vloedvoorspelling te doen. Men streeft
ernaar om deze waarschuwingstijd te
verlengen naat twaalf uur. Bij extreem
hoge waterstanden kan de lagune dan nameljk
worden afgesloten met beweegbare dammen
zoals deze door het consortium worden
voorgesteld voor de drie openingen
tussen de lagune en de Adriatische zee.
Het gevaar voor ernstige overstroming
is dan weliswaar bezworen, maar het
fysische evenwicht binnen de lagune
is hiermee nog lang niet hersteld.
Hiervoor moeten nog andere kunstwerken
worden aangebracht. Gedacht wordt aan
kunstmatige wadden. Het effect hiervan
zal men met behulp van het netwerk van
meetpunten moeten blijven controleren.
De computermodellen blijven ook in deze
fase van het project onmisbaar, omdat de
effecten van de ingrepen op het ecosysteem
alleen hiermee snel zichbaar gemaakt kunnen
worden.

Het lagune project en de restauraties dienen
met inbegrip van een vernieuwd rioleringsnet
omstreeks het jaar 2000 klaar te zijn. Venetie
zal dan ook voor vele toekomstige generaties
niet alleen als stedebouwkundig maar ook als
waterstaatkundig monument te bezichtigen zijn.
(Uit: 'Notities' van Siemens)

ELEKTRONISCHE POST VOOR DIPLOMATEN
Het berichten verkeer tussen het ministerie
van Buitenlandse Zaken en 25 diplomatieke
posten in het buitenland wordt binnenkort
afgehandeld via elektronische post. Dat staat
in de toelichting op de begroting. Ook andere
ministeries krijgen een aansluiting op het
communicatienet van Buitenlandse zaken.
Via het systeem zijn ook databanken van
internationale organisaties te raadplegen.
(Bron: Telecom Daily)

STOF TOT NADENKEN

In Beeldkrant 175 van 17 oktober j.l. stond
een bericht over het nieuwe laboratorium van
de SRON, dat in Utrecht gebouwd zal worden.
Andre Kuppens uit Gorinchem stuurde ons
daarop de volgende reactie:

In uw beeldkrant 175 wordt de klasse 1000
genoemd voor de schone ruimten van SRON.
Het opstellen van classificaties voor schone
ruimten gebeurt in Europa volgens de
Amerikaanse US-Federal Standaard 209a.
Deze kent echter alleen de klassen 100000,
10000 en 100. De klasse 1000 en ook de weleens
genoemde klasse 10 zijn dus niet gedefinieerd
volgens boven genoemde standaard.

Klasse 100000 is ook geen 100000 deeltjes per
kubieke foot, maar wil zeggen niet meer dan
100000 partikels (deeltjes dus) groter dan 0.5
um (1 um = 0.001 mm). Er kunnen dus best meer
dan 100000 deeltjes in een kubieke foot gaan,
echter die zijn dan kleiner dan 0.5 um.
Idem voor de andere klassen. (Bedankt, Andre!)
