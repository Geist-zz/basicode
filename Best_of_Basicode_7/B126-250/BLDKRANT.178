178, woe 26 okt '88

STEREO PROBLEMEN TV

Volgens onze waarneming geeft de zender Lopik,
wanneer u op het programma van Nederland-2
heeft afgestemd, nauwelijks een stereo signaal
af, hoewel dat beslist wel zou moeten. Wilt u
ons uw ervaringen eens geven. Diverse
programma's die volgens de gids in stereo
zouden moeten zijn worden niet of slecht
doorgegeven.

Nu we het toch over TV hebben: Teletekst geeft
op de dag dat wij uitzenden altijd precies de
inhoud van Hobbyscoop weer. Woensdag is dat
(via Radio 1) op pagina 241 en maandag vindt
u de inhoud (Radio 5) op pagina 245. Teletekst
besteedt ook aandacht aan de stereo problemen
van Nederland-2 op pagina 305.

BOEK 'OMROEP ZONDER GRENZEN'

De Kabelregeling, waarin het verbod op de
verspreiding van buitenlandse, op Nederland
gerichte commerciele programma's wordt
geregeld, heeft veel rechterlijke uitspraken
veroorzaakt. De belangrijkste vormen de kern
van het boek 'Omroep zonder grenzen' van dr
Ivo E. Schwartz, mr J.P.H. Donner en mr E.J.
Dommering.

In het boek komt onder meer het Kabelregeling
arrest aan de orde van het Europese Hof van
Justitie naar aanleiding van een proces tussen
de Bond van Adverteerders versus de Staat der
Nederlanden. Geoordeeld werd dat de
Kabelregeling in strijd was met het EEG
verdrag. Over de consequenties voor het
Nederlandse omroepbeleid en de nieuwe Mediawet
is men het nog niet eens.

Schwartz is directeur bij de Europese Commissie
en auteur van het Groenboek Televisie zonder
grenzen. Donner is raadsadviseur bij de
Stafafdeling Wetgeving Publiekrecht van het
ministerie van Justitie. Dommering is
hoogleraar informatierecht aan de Universiteit
van Amsterdam en advocaat te Den Haag. Uitgever
van 'Omroep zonder grenzen' is Otto Cramwinckel
Uitgever in Amsterdam. Het boek telt 80
pagina's en kost f 25. (Bron: Telecom)

BRITSE PLANNEN DRAADLOZE TELEFONIE

De Britse regering wil dat de nieuwe plannen
voor draadloze telefonie (Telepoint) snel van
de grond komen. De nieuwste generatie draadloze
telefoons, ontwikkeld door Britse industrieen,
moet zo vlug mogelijk in exploitatie, ondanks
het ontbreken van overeenstemming over
standaarden. Daarover moeten ministers nog
beslissen. Begin volgend jaar moeten de
draadloze telefoons in het straatbeeld
verschijnen. Gebruikers kunnen met een
speciaal draadloos toestel communiceren op het
telefoonnet via openbare zend/ontvangst
installaties, die overal in 'public areas'
staan opgesteld. De Britse industrieen
verwachten dat deze draadloze telefoons de
telefooncellen deels zullen vervangen. De
discussie over de standaarden leek echter de
introductie van draadloze telefoons te
vertragen. De belangrijkste ontwikkelaar,
Ferranti, wil niet dat andere leveranciers,
zoals Britsh Telecom, de beschikking krijgen
over die standaarden. De Britse regering
verwacht dat de nieuwe techniek een
belangrijke stimulans betekent voor de Britse
industrie. (Bron: Telecom)

UoSAT-OSCAR 11

Er komen weer enkele nieuwe gateway stations
bij, die een packet radio netwerk toegang
verschaffen tot het Digital Communications
Experiment in OSCAR 11. Binnenkort zal DB2OS,
tevens kommando station voor OSCAR 13, zijn
DCE apparatuur voltooid hebben. Michiel,
PA3BHF, van de UoSAT Unit in Surrey, zal op 1
november naar Moskou gaan met enkele UoSAT
modems om daar twee stations in te richten
als DCE gateway station. Hierdoor zal een
extra mogelijkheid ontstaan voor het
uitwisselen van packet radio berichten met
Rusland.

FUJI-OSCAR 12

In verband met de problemen met de energie
voorziening in OSCAR 12 is deze satelliet
tijdelijk geheel buiten bedrijf gesteld.
Tot zeker 14 november is de satelliet niet
beschikbaar voor algemeen gebruik. Alleen
kommando stations zullen van tijd tot tijd
experimenteren met de satelliet.

AMSAT-OSCAR 13

Het mode S relais station en mode S baken van
OSCAR 13 zijn nu regelmatig in bedrijf tussen
de mean anomaly phasen 195 en 210.
Na diskussies over het gebruik van mode J is
besloten deze mode normaal in bedrijf te
houden, tenzij problemen kunnen worden
verwacht. Tijdens speciale aktiviteiten in de
2 meter band, b.v. kontesten, kan mode J
buiten bedrijf worden gehouden.

AMSAT-PHASE 3D

Na de voltooiing van Phase 3C, nu OSCAR 13,
is AMSAT-DL al weer begonnen met het ontwerp
van de opvolger: Phase 3D. Er moeten sterke
zenders in deze satelliet komen, zodat hij
bruikbaar wordt voor stations met een
eenvoudige inrichting en zelfs voor mobiele
stations. Onderhandelingen over de lancering
in 1992 of 1993 zijn gestart. AMSAT-UK heeft
onlangs 5000 Pounds Sterling geschonken aan
AMSAT-DL voor de lancering van Phase 3D.
(Met dank aan Nico Janssen, PA0DLO)

RUIMTEWANDELING MIR-KOSMONAUTEN

Voorbereidingen: de afgelopen weken werd veel
geoefend en gecontroleerd. Op een der dagen
moest zelfs de arts Polyakov in een ruimtepak
zodat het erop leek, dat hij ook naar buiten
zou gaan. Dat bleek niet zo te zijn: Titov en
Manarov zouden de operatie verrichten en
Polyakov bleef achter het controle paneel voor
de coordinatie. Gereedschap en onderdelen voor
de reparatie bleken te zijn meegekomen met de
Progress-38.

EXTRA VEHICULAR ACTIVITY

EVA (ruimtewandeling): deze begon 20 okt. om
ong. 0700UT. Toen bevonden T. en M. zich in de
P.Kh.O. (doorgangs compartiment) en wachtten
op het 'vacuum'. Om 0707UT ging Manarov naar
buiten met gereedschap etc. en Titov met o.a.
de T.V. camera volgde hem om 0716UT. De EVA
duurde in totaal 4u 12 min. Tijdens de eerste
overkomst hier kwamen de 'wandelaars' zeer
optimisch over en het leek erop of alles naar
wens verliep. Enkele malen werd benadrukt, dat
er rustig gewerkt zou worden 'volgens door de
technologie gestelde eisen'. Vooral het
lostrekken van contacten moest zeer voorzichtig
gebeuren. Ook namen de kosmonauten af en toe
rust. Dit was in de overkomst in oml. 15354 van
0911-0915UT. Al in de volgende omloop, 15355
van 1042-1052UT bleek dat de kosmonauten meer
dan op dat moment kon worden verwacht, hadden
bereikt: nog buiten het station gaven zij al
een T.V. reportage, waarin zij hun successen
rapporteerden. Voordien hadden zij de
gelegenheid te genieten van het mooie uitzicht,
iets wat zij bij vorige EVA's niet hadden
kunnen doen. Opgetogen waren zij van hun
uitzicht op Spanje en de stad Milaan maakte
een enorme indruk op hen, zo helder te zien.

RESULTATEN EVA

Zij hadden het volgende bereikt:
1. De reparatie van de detector eenheid van
de NEDERLANDSE TTM-telescoop 1 u. eerder dan
verwacht. Dit dankzij het nieuwe gereedschap
en een vernieuwde methodiek.
2. Het plaatsen van een verankerd platform
bestemd voor het werk buiten MIR van de
Franse kosmonaut in nov. of dec. dit jaar.
3. RADIO AMATEURS LET NU OP: het aanbrengen
van een V.H.F. antenne bestemd voor commun.
met radio amateurs in de toekomst!!!
4. Glazenwassen! Het trachten een patrijspoort
aan de buitenkant schoon te maken. 2 lagen van
verontreiniging moesten worden weggepoetst met
een of andere vloeistof. Zij slaagden erin 1
laag te verwijderen. Dat wat restte komt een
volgende keer aan de beurt.

TERUG AAN BOORD

Al tijdens de volgende overkomst (in oml.
15356, 1218-1228UT) waren zij terug aan boord
en hadden de zaak weer hermetisch gesloten.
Zij communiceerden toen alweer vanuit de R.O.
(het werk compartiment). Er werd al aan het
conserveren van de uitrusting gewerkt. Ook
was nog sprake van de noodzaak om een serie
tests uit te voeren om te zien of de TTM
telescoop inderdaad goed werkt. (Bij het ter
perse gaan van dit stuk was dit nog niet
gebeurd.)

AANVULLEND NIEUWS

Tot zover de 'EVA' (extra vehicular activity).
Hier nog wat aanvullend nieuws.

1. Sovjet space-shuttle: andermaal onder
voorbehoud, maar het plan bestond om deze voor
3 omlopen 23 okt. a.s. te lanceren. Onbemand,
computer gestuurd. Frequenties: onbekend.
Zelfs bij mijn Engelse relaties (waaronder
professionals).

2. V.w.b. die Radio amateur faciliteiten a.b.
MIR: Titov en Manarov hebben toegestemd in een
eventueel werken van een Packet radio station.
Zij hebben echter geen licensie. Er is
momenteel geen kosmonaut met zo'n licensie.
Een toekomstig kosmonaut, KONDRATKO, heeft
alleen een S.W.L. machtiging. Hij zal trachten
een 'call' te krijgen.

3. In de afgelopen week is de MIR hoger gaan
zitten, zodat niet al te nieuwe Keplers niet
meer kloppen.
Groetjes, Chris v/d Berg, NL-9165/A-UK3202.

AMATEUR RADIO VANUIT MIR

Op 28 oktober wordt een belangrijke vergadering
gehouden in Moskou, waarbij nadere details over
de amateur radio aktiviteiten vanuit MIR bekend
worden gemaakt. Alle belangrijke gegevens
zullen zo spoedig mogelijk worden verspreid.

Helaas vinden de passages van MIR in de eerste
weken van november plaats tijdens vrij
ongunstige uren. Tijdens veel van die uren
zullen de kosmonauten genieten van hun
welverdiende nachtrust. Rond 6 november komen
alle passages van MIR over Nederland tussen
0300 en 1000 UTC, rond 13 november tussen 2300
en 0800 UTC en rond 20 november tussen 2000 en
0500 UTC. (Bedankt, Nico!)

HOBBYMARKT VERON IN ZWOLLE

De afdeling Zwolle van de VERON (Vereninging
voor Experimenteel Radio Onderzoek Nederland)
houdt op zaterdag 29 oktober een hobbymarkt.
Hier kan alles wat met de radiohobby te maken
heeft verhandeld worden, van radiolamp tot
transistor, van computer tot zendapparatuur.
Kortom alles op het gebied van elektronika.
De toegang is gratis. Vanaf 9.30 uur tot 16.00
uur is het kijkers- en koperspubliek welkom.
De hobbymarkt vindt plaats in de grote zaal
van Cafe Restaurant 'de Vrolijkheid', Oude
Meppelerweg 3 in Zwolle. Er is volop
parkeer gelegenheid. (Bron: secr. VERON)
