
242, ma 26 juni '89

GROEP STEELT BRONCODE MACINTOSH

'Als Apple geen Macintosh-klonen wil
toestaan, dan zorgen wij er wel voor
dat deze er komen'. Zo luidt het
dreigement van een geheime organisatie
in Amerika die de broncode van het
Apple Macintosh besturings systeem
heeft gestolen. De organisatie dreigt
deze te zullen verspreiden. Naar
verluidt zou de organisatie ondermeer
bestaan uit ex-Apple medewerkers.

Apple's woordvoerster Carleen Levasseur
bevestigde dat de groep, die zichzelf
'New Prometheus League' noemt, kopieen
van de schijf aan tenminste EEN Wall
Street journalist heeft gestuurd, naar
een aantal Macintosh software
ontwikkelaars en naar enkele computer-
industrie publikaties. De kopieen
gingen vergezeld van een brief met de
boodschap: 'Ons doel is ALLE
Apple-produkten te verspreiden die
andere leveranciers nodig hebben voor
het maken van legale kopieen van de
Macintosh'. De brief laat verder weten
dat eenieder die geinteresseerd is in
het ontvangen van een volgende
verzending een advertentie moet
plaatsen in MacWeek magazine, met de
boodschap 'New Prometheus'.

Apple, dat steevast geweigerd heeft
zijn technologie met andere bedrijven
te delen, neemt de zaak zeer hoog op.
'We hebben geen idee hoe de broncode in
verkeerde handen heeft kunnen vallen.
Het gaat om gestolen eigendom en dat is
een serieus vergrijp'. Apple heeft
inmiddels een onderzoeks team ingesteld
en wil maximale juridische stappen gaan
ondernemen. Apple heeft een strikte
waarschuwing doen uitgaan naar
ontwikkelaars en producenten die
mogelijk de broncode zouden kunnen
gebruiken. Apple waarschuwt tevens dat
het bezit danwel het gebruik ervan
toekomstige ontwikkelings- activiteiten
in gevaar kan brengen.

WORDPERFECT 5.0 VERSIE VOOR OS/2

Tijdens de Europe Software beurs
introduceerde WordPerfect Europe de
Amerikaanse W.P. versie voor OS/2. Het
nieuwe produkt dat direct leverbaar is,
maakt gebruik van de multi- tasking
mogelijkheden van OS/2 en kan daardoor
zorgen voor een verhoogde
produktiviteit.

WordPerfect 5.0 voor OS/2 bevat
dezelfde functies als W.P. 5.0 voor
MS-DOS, zoals integratie van tekst en
afbeeldingen, stijlen, hoofddocumenten,
gebruik van lettertypen, automatische
verwijzingen en voorbeelden op het
scherm. Documenten die worden
aangemaakt met de OS/2 versie van
WordPerfect zijn volledig uitwisselbaar
met documenten die met de DOS versie
van WordPerfect zijn gemaakt.
Naast deze OS/2 versie is er al een
Nederlandse WordPerfect beschikbaar
voor o.a. Macintosh, MS-DOS,
PC-netwerken, Digital VAX
minicomputers, SCO-Xenix en een groot
aantal Unix-systemen.

EUROPEES PLATFORM INFORTMATICI

Verenigingen van informatici in twaalf
Europese landen hebben zich
aaneengesloten om in Brussel
gezamenlijk te kunnen optreden. Zij
bieden zich aan als gesprekspartner
inzake ontwikkelingen die van invloed
kunnen zijn op de situatie in Europa na
1992.

Het platform, dat zich voorlopig 'the
meeting of European professional
informatics societies' heeft genoemd,
denkt zich te gaan bezighouden met
ondermeer:
- beroepenclassificatie
- terminologie
- gedragsregels en opleidingen.
Op die gebieden is onderlinge
afstemming gewenst, zeker na het
wegvallen van de interne grenzen in
1992. Voor Nederland doet onder meer
het Nederlands Genootschap voor
Informatici mee. Prof Elzas van het NGI
zegt hierover: 'Als in 1992 de grenzen
open gaan kun je ook als informaticus
overal gaan werken. Daarbij zouden
soortgelijke problemen kunnnen ontstaan
als met artsen die in het ene land
willen werken en in het andere hun
opleiding hebben gehad: hoe weet je wat
hun diploma waard is? Je zou dus ook
opleidingen in de informatica moeten
harmoniseren, althans met elkaar
vergelijkbaar maken. Het bureau van de
Europese Commissie is met dergelijke
zaken bezig en het platform wil daarbij
dialoogpartner zijn'.

PRINCIPEBESLUIT

Het participeren in het platform berust
vooralsnog op een principebesluit van
de deelnemers. De nadere invulling moet
nog een definitieve goedkeuring
krijgen.

Buiten het NGI is voor Nederland de
Vereniging van Register Informatici
(VRI) bij het initiatief betrokken.
Voor Belgie is dat de Federatie van
Belgische Verenigingen voor Informatici
(FBVI). Verder nemen deel zuster-
verenigingen in Denemarken, Duitsland,
Engeland, Frankrijk, Griekenland,
Ierland, Italie, Portugal, Spanje en
Zwitserland. (Uit: Computable)

NETWERK SUPERCOMPUTERS IN VS

Vijf grote Amerikaanse overheids
instellingen hebben een voorstel
ingediend voor de ontwikkeling van een
netwerk met zeer hoge transmissie
snelheden dat de Amerikaanse
supercomputers moet verbinden. Voor het
netwerk wil men 400 miljoen dollar
uitgeven binnen een periode van vijf
jaar. Het netwerk moet enerzijds de
toegang tot supercomputers eenvoudiger
maken en anderzijds gedistribueerde
verwerking mogelijk maken. De huidige
verbindingen tussen de Amerikaanse
supercomputers zijn daar veel te
langzaam voor.

Naar wordt verwacht zal het voorstel
door de Amerikaanse regering worden
overgenomen als onderdeel van een
stimuleringsplan voor de supercomputer
industrie in de VS. Momenteel spendeert
de Amerikaanse overheid jaarlijks een
half miljoen dollar aan supercomputer
hard- en software. De voorzitter van de
senaats commissie voor technologie wil
dat de regering meer uitgeeft voor
supercomputer research. Hij heeft een
voorstel ingediend om de komende vijf
jaar 1,75 miljard dollar aan
supercomputers, software en netwerken
uit te geven. De vijf instellingen zijn
de National Science Foundation, Darpa,
het Energy Department, de NASA en het
Ministerie van Volksgezondheid. Het
netwerk dat zij voorstellen zou in 1995
operationeel kunnen zijn. De
transmissie snelheid zal een factor
1000 hoger liggen dan momenteel het
geval is. (Uit: Computable)

EUREKA-STATUS VOOR 17 PROJEKTEN

Tijdens de Eureka ministersconferentie
van vorige week maandag kregen 17
projekten waarbij Nederlandse bedrijven
of onderzoeks- instellingen zijn
betrokken, de Eureka-status. In totaal
zijn nu 300 projekten goedgekeurd,
waarvan een kwart met Nederlandse
deelnemers. De grootste financiele
bijdrage gaat naar Galileo, de
ontwikkeling van een geautomatiseerd
reserverings- en informatie- systeem
voor de reisindustrie.

Tot de nieuwe goedgekeurde projekten
behoren: Medim (informatisering van
gegevens over patienten; Philips),
Tires (ontwikkeling van systemen voor
de identificatie en registratie van
dieren met behulp van een elektronische
zender; Philips), Euromar Disc
(ontwikkeling van een computer
gestuurde onderwater sensor voor
zeebodem onderzoek) en Euromar Sedifux
(ontwikkeling van soft- en hardware
voor het meten van stroomsnelheden en
transport van zwevende deeltjes in
ondiepe wateren).

3-D MICROSCOOP

Met behulp van de 'scanning tunneling'
microscoop, een uitvinding waarvoor de
IBM- wetenschappers Gerd Binnig en
Heinrich Rohrer in 1986 de Nobelprijs
voor natuurkunde ontvingen, is het voor
het eerst mogelijk geworden,
afzonderlijke atomen op oppervlakken
van geleidende materialen te zien.
Dankzij de veelzijdigheid van deze
microscoop -hij kan niet alleen onder
vacuum, maar ook in lucht en zelfs
vloeistoffen worden gebruikt- wordt hij
ook in de biologische wetenschap
toegepast. Hierdoor zijn nu de eerste
rechtstreekse driedimensionale beelden
van een biologische substantie mogelijk
geworden.

SCANNING TUNNELING

Met deze microscoop wordt een
driedimensionaal beeld van het te
onderzoeken oppervlak verkregen door
middel van het aftasten van een zeer
scherpe punt van het oppervlak op een
constante afstand van ongeveer een
halve nanometer (de helft van een
miljoenste millimeter). Deze afstand
wordt bestuurd door de 'tunneling'
stroom, die loopt tussen het puntje van
de microscoop en het te onderzoeken
oppervlak. Op deze wijze kunnen
uitmuntende beelden worden verkregen
van bijvoorbeeld metalen, die zeer
geleidend zijn. Bij eerder vervaardigde
beelden van niet-geprepareerd
biologisch materiaal werd ook
aangetoond dat deze microscoop een
waardevol onderzoeks instrument bij
biologische toepassingen kan zijn. Er
zijn pogingen ondernomen om een hoger
oplossend vermogen te bereiken.

MET EN ZONDER METAAL

Om het nog niet opgeloste probleem op
te lossen met betrekking tot hoe
geleiding werkt in biologisch
materiaal, werden de monsters, die
tijdens de opeenvolgende proeven werden
gebruikt, van een uiterst dunne
metaallaag voorzien. Dit maakte de
eerste rechtstreekse driedimensionale
beelden van de details van de structuur
mogelijk, die bij een electronen-
microscoop filtreren, schatten en een
uitgebreide reconstructie noodzakelijk
zouden hebben gemaakt.

Na dit succes bestond de volgende
uitdaging uit het verkrijgen van
beelden met een hoog oplossend vermogen
van 'naakte' of niet van een metaallaag
voorziene monsters, alsmede van
monsters in een waterachtige oplossing,
een omgeving die de natuurlijke
omstandigheden benadert en die
veranderingen van de structuur van het
monster als gevolg van het prepareren
voorkomt. De groep wetenschappers,
bestaande uit IBM-onderzoekers en
celbiologen van het Zwitserse
technische instituut in Zurich,
concentreerde het onderzoek op
DNA-kettingen met een proteine
omhulsel.

Het is nog steeds niet geheel duidelijk
hoe het mogelijk is dergelijke beelden
te verkrijgen van slecht geleidende of
zelfs isolerende oppervlakken, zoals
aangetoond door de laatste en volkomen
onverwachte resultaten op het gebied
van beelden van was-oppervlakken. Het
is echter duidelijk dat de hoge
kwaliteit van de beelden een
uitbreiding betekent van de
mogelijkheden van deze microscoop als
een hulpmiddel bij het onderzoek op het
terrein van de biologische
toepassingen. Men verwacht dat dit
apparaat een uiterst belangrijke rol
zal spelen bij het verleggen van de
grenzen van de wetenschap.

