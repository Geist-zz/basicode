150, zon 22 mei '88

TOEKOMST VAN COMMUNICATIE

DEEL 2 - OP ZEE (vert. Lidy Martin)

Nieuwe telecommunicatie systemen zullen
steeds meer moeten worden geintegreerd zonder
dat er problemen ontstaan voor het telefoon
netwerk op land. Dit alles moet in goede
banen worden geleid door het Consultative
Committee van de International Telegraph and
Telephone, kortweg CCITT genaamd.
Internationale organisaties als de
Internationale Telecommunicatie Unie en
de IMO zijn de stuwende kracht achter de
in het eerste deel aangegeven veranderingen.
Verschillende organen van de ITU, zoals het
International Radio Consultative Committee
(CCIR), de CCITT en het International Frequency
Registration Board (IFRB) hebben een
groot aandeel gehad en nog steeds in de
ontwikkeling van al deze nieuwe systemen.

HOE NU IN DE TOEKOMST?

Hoe ziet een wereldomvattend nood- en
veiligheidssysteem eruit? Er is al een
ontwerp voor dit FGMDSS: het Future Global
Maritime Distress and Safety System.
Het huidige systeem is nu eenmaal aan
verbetering toe.

Het huidige maritieme nood- en veiligheids
systeem, vastgelegd in de Internationale
Conventie voor veiligheid op zee, is
gebaseerd op de gewoonte dat bepaalde
zeeschepen, als ze op zee zijn, continu
het noodkanaal af moeten luisteren.
Verder zijn ze verplicht radio apparatuur
aan boord te hebben waarmee ze over een
specifiek gebied kunnen zenden en ontvangen.
Omdat de huidige apparatuur slechts
geschikt is voor schip tot schip
communicatie met een afstand van 150 mijlen
onderling, kan assistentie aan een
in nood verkerend schip slechts worden
gegeven als zich binnen een redelijke afstand
een ander schip bevindt.
Daarom moeten kuststations in staat zijn om
continu de noodkanalen af te luisteren
en daarmee ook in staat zijn hulp te
bieden aan in nood verkerende schepen.

HUIDIG SYSTEEM

Het huidige systeem op schepen (SOLAS 1974)
is voorzien van twee handmatig te bedienen
subsystemen:

a. De morse telegraaf op 500 kHz
voor alle vrachtschepen van 1600 ton
en meer, en voor alle passagiersschepen.
Kennis van morse is natuurlijk van groot
belang, wil men dit systeem kunnen bedienen.
Daarom moet er op elk van deze schepen een
morse-specialist aan boord zijn.

b. Het radiotelefonie systeem op 2182 kHz
en 156.8 MHz, voor alle vrachtschepen van
300 ton of meer en passagiersschepen die
zijn voorzien van het noodsysteem zoals
afgesproken tijdens de Solas Conventie.

Nog immer is er geen vooruitgang te
bespeuren in de communicatie met een
in nood verkerend schip als dit zich buiten
de afstand van een medium frequency kust
station bevind. Toch is er in de loop
van de tijd wel het een en ander veranderd.
Door gebruik te maken van de hedendaagse
technologie is het mogelijk om een
noodsignaal over een grote afstand
uit te zenden en te ontvangen en dat
onafhankelijk van meteorologische en
storing veroorzakenden omstandigheden.

BASIS VAN NIEUW SYSTEEM

Het basis concept van het nieuwe systeem
maakt het onderzoekteams en reddings
brigades aan land mogelijk, om zeer
snel te reageren op een noodsignaal.
Ook kan dit systeem worden gebruikt
voor veiligheids communicatie en
informatie waarin navigatie en
meteorologische waarschuwingen zijn
opgenomen. Met andere woorden, elk schip is
in staat, onafhankelijk van het gebied waarin
het zich bevindt, die specifieke informatie
te geven die voor andere schepen van belang
kunnen zijn. Vooropgesteld moet worden dat
zoiets niet allemaal met een systeen kan
worden verwezenlijkt. Er moeten verschillende
radio subsystemen binnen dit wereldomvattende
systeem worden gebruikt die elk hun eigen
beperkingen hebben.

GEBIEDEN

De apparatuur die op een schip aanwezig moet
zijn is afhankelijk van het gebied waarin
het opereert. Deze gebieden zijn als volgt
onder te verdelen:

Gebied A1: binnen bereik van VHF kuststations
(20 tot 30 zeemijlen)

Gebied A2: binnen bereik van MF kuststations
(exclusief A1 gebieden) rond de 100 zeemijlen.

Gebied A3: binnen het gebied dat wordt
bestreken door geostationaire maritieme
telecommunicatie satellieten
(exclusief A1 en A2 gebieden).
Tussen de 70 graden Noord en 70 graden Zuid.

Gebied A4: Alle overgebleven zeegebieden
die niet ressorteren binnen de bovenstaande
gebieden A1, A2 en A3. Alle gebieden moeten
worden voorzien van een continu werkend
noodsysteem, waarbij dus satellieten te
hulp moeten schieten.

Binnenkort het derde deel uit deze serie, met
als onderwerp: mobiele communicatie te land.

KOSMONAUTEN MIR KENNEN GEEN RUST

Van tijd tot tijd verrichten de kosmonauten
van de USSR bijzondere operaties i.v.m. het
ruimtestation MIR, b.v. het koppelen van een
Soyuz-TM, een Progress vrachtschip of een EVA
(ruimtewandeling). Als er zo'n evenement is
geweest lijkt het wel of er een tijdlang niets
gebeurt.
Het tegendeel is echter waar: het station is
immers permanent bemand en op zo af en toe een
vrije dag na, is er altijd voldoende werk aan
de winkel. Wel zijn er periodes, dat de
overkomsten voor ons gebied in de nachturen
liggen. Als er niets bijzonders aan de hand is
slapen de kosmonauten dan. Het enige teken van
leven is dan een Telemetrie zender, die af en
toe uitzendt op de 166.125mc. Zo'n periode was
er van vlak voor tot na de koppeling van de
Progress-35 aan de MIR op 25 maart '88.
'Om niet voor verrassingen te komen te staan
draait mijn recorder tijdens de overkomsten
altijd', aldus Chris v.d. Berg. Een tijdklok
is op de voorspellingen geprogrammeerd. Tot
31 maart '88 kwam er hier geen radioverkeer
binnen. Voor het eerst was dit weer het geval
op 1 apr 's avonds, al bleef het op wat
gesprekken na, vrij stil tot 8 april. Vanaf
die dag kreeg ik weer wat vat op de MIR en
inzicht in het wel en wee van de kosmonauten.
Het uitladen van de Progress-35 kwam - op het
legen van een de brandstof tanks na -
nauwelijks ter sprake. Het meeste zal dus wel
in de stilteperiode gedaan zijn. Wel was het
duidelijk, dat er veel materiaal voor oude en
nieuwe experimenten was aangevoerd. Mogelijk
was hier ook bij een fototoestel en
spectrometer voor een experiment door hen
KARAIBI genoemd, waarmee foto-s en waarnemingen
worden gedaan van afgelegen gebieden in Cuba.
E.e.a. geschiedt in samenwerking met andere
landen binnen het Interkosmos verband.

ASTROFYSICA

Beluistering van de kosmonauten bevestigt min
of meer, dat de meeste tijd wordt gestoken in
astrofysisch onderzoek. Hierbij is ook vaak
computer jargon te horen. Men voert commando's
voor het richten van telescopen en de
standregeling van het station in een der
computers in. Het woord 'display' is in het
Russisch inmiddels een al veel gebruikt
anglicisme (=uit de Engelse taal ontleend).
Bepaalde sectoren van de voor hen beter te
observeren sterrehemel worden afgetast
(sprake is vaak van een 'ishcheyka', zoeker,
speurder, mogelijk een scanner) en soms heeft
men dan 'zakhvat', - invang - van signalen in
het te onderzoeken spectrum. Men pikt dan b.v.
UV-straling, Roentgenstraling of ionenstromen
op.

TELESCOOP

Al heel lang krijgen Roentgenbron in het
sterrebeeld de Zwaan en de Supernova in de
Grote Magellaense wolk speciale aandacht.
Voor dit laatste gebruikt men een Nederlandse
telescoop. (Wetenschappelijke redacteuren: waar
zijn jullie toch?)
Shuttelski: dit woord is inmiddels een
Russicisme in de Engelse taal en slaat op de
'spaceshuttles', die de Russen gaan gebruiken.
In de naaste toekomst is de eerste lancering van
een onbemande shuttle te verwachten. Dat zal
dan gebeuren met de 'Energiya' raket. Men is
ook al bezig met het oefenen in landen- en
starten van die apparaten, waarbij een der
vliegers de kosmonaut Igor Volk is. De
berichten over deze 'shuttles' zijn nog
verwarrend en het is dus nog even afwachten.
In hoeverre bij die onbemande vlucht de MIR
betrokken wordt, b.v. voor visuele- en/of
radio waarnemingen, is nog niet bekend. Ik heb
de kosmonauten er nog niet over gehoord, maar
heb mijn oren wel gespitst en als het lang
duurt krijgen deze nog eens de vorm van die
van Mr. Spock.' Met de groeten van Chris vd
Berg/NL-9165/A-UK3202.

OTS AL TIEN JAAR IN DE RUIMTE

Vorige week donderdag 12 mei was het precies
10 jaar geleden dat ESA (European Space Agency)
de OTS (Orbital Test Satellite) lanceerde.
De satelliet is nog steeds operationeel
en wordt gebruikt voor de doorgifte
van waardevolle technische informatie die
nodig is om de huidige satellieten te
verbeteren. Oorspronkelijk werd de OTS
ontworpen voor het ontwikkelen en testen van
hardware en technieken die nodig zouden
zijn bij de ontwikkeling van de commerciele
communicatie satellieten. De satelliet werd
in Europa gebouwd door British Aerospace die
daarvoor met verschillende partners in zee
ging. De eerste lanceer poging in september
1977 werd een ramp toen de NASA Delta raket
vlak na de start van Cape Canaveral ontplofte.
Gelukkig bevatte het OTS programma de nodige
informatie om zo snel mogelijk een tweede
model te bouwen dat op 12 mei 1978 werd
gelanceerd.

OTS ALS TEST-SATELLIET

Na de lancering en het in een geostationaire
baan brengen van OTS werd deze gebruikt voor
een uitgebreide serie testen en demonstraties
van communicatie diensten door de Agency (ESA)
en Eutelsat. Beiden hadden een overeenkomst
gesloten met betrekking tot de samenwerking
en exploitatie van deze satelliet. Na het
eerste jaar in de ruimte te hebben doorgebracht
en na het afronden van het grootste deel van
de experimenten voor ESA, werd de OTS voor
verdere ontwikkeling aan Eutelsat
overgedragen. Tot 1984 maakte Eutelsat gebruik
van de diensten van OTS. Alle diensten waren
toen al overgedragen aan het ECS satelliet
systeem. OTS wordt nu door ESA nog steeds
gebruikt voor het testen van nieuwe technieken.
OTS is een duidelijk voorbeeld van de
ontwikkeling van betrouwbare satellieten
door de Europese industrie.

VAN VUURPIJL TOT SPACESHUTTLE

Gisteren (21 mei) heeft Wubbo Ockels
het kleinste museum van Nederland
geopend, n.l. het amateur ruimtevaart
museum in Lelystad.
In dit museum is een permanente
tentoonstelling opgesteld met de titel
'van vuurpijl tot space-shuttle'.
Hierin wordt aan de hand van modellen,
foto's en ruimtevaart materiaal een
overzicht gegeven van dertig jaar
ruimtevaart. De expositie is te vinden
op de bovenverdieping van een woonhuis
in Lelystad. De tentoonstelling bestaat
voornamelijk uit het prive-bezit van
Henk Wezel. Het unieke museum beslaat
een oppervlakte van ongeveer 20 m2.
Te zien zijn o.a. raketten (op schaal)
die werden gebruikt bij het lanceren van
de eerste satellieten in 1957 en 1958.
Verder zijn er o.a. de Wostok-1 van
Joeri Gagarin, maar b.v. ook de modellen
van het Skylab, het Saljoetstation en
het Amerikaanse ruimteveer Challenger.
Ook zijn er modellen aanwezig van
Europese ruimtevaart projecten.
Naast de modellen beschikt het museum
ook over echt ruimtevaart materiaal, zoals
zonnecellen, ruimtevoedsel en een
hittebestendige tegel van de Space-shuttle.
Het museum is alleen op afspraak te
bezichtigen: adres: Schoener 16-79, 8243
TL Lelystad. tel. 03200 - 51218.
Tijdens de manifestatie 'Flevoland ontvangt
Nederland' zal het museum te bezichtigen zijn.
