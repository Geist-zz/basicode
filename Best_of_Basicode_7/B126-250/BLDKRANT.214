
214, maa 20 mrt '89

TURBO-BASIC

door Nico Baaijens en Hans Stavleu, 336
pag., uitgave Kluwer, prijs f64.50, de
bijbehorende diskettes zijn apart te
bestellen, prijs, afhankelijk van het
formaat en de inhoud, tussen f25 en
f35. Over deze diskettes kunnen wij
geen oordeel geven, aangezien zij niet
ter recensie werden aangeboden.
Turbo-BASIC wordt in dit boek
aanbevolen als de programmeertaal bij
uitstek voor mensen, die uit
liefhebberij goed willen programmeren,
maar zich niet met de 'moeilijke' talen
willen bezighouden. Het biedt ruime
mogelijkheden om eigenlijk alles wat
maar in een programma kan worden
verwerkt op een nette, gestructureerde
manier te programmeren en wel zodanig,
dat ook anderen er nog uit wijs kunnen
worden. Dit laatste is erg belangrijk,
ook als men zelf na maanden of jaren
nog eens wijzigingen wil aanbrengen en
men de opzet van weleer al lang weer is
vergeten.

COMPILER TEGENOVER INTERPRETER

In dit boek wordt de snelheidswinst wel
wat overdreven. Turbo-Basic is
weliswaar geen 'interpreter', zoals de
normale basic wel is, maar een
'compiler'. Voor degenen, die het
verschil nog niet weten: een
interpreter vertaalt telkens weer
opnieuw het programma regel voor regel
in voor de computer begrijpbare
commando's, maar een compiler doet dit
slechts een keer en maakt er een
programma van, dat steeds als het wordt
gebruikt, direct de computer kan
commanderen. Dit laatste geeft
natuurlijk een beduidende winst aan
snelheid. Afhankelijk van de
ingewikkeldheid van het programma en
van het al of niet beschikbaar zijn van
een z.g. rekenchip in de computer, kan
deze snelheidswinst liggen tussen een
faktor 4 en een faktor 10 of meer. Wil
men echt snelle programma's maken, dan
zal men toch in C of, nog beter, maar
veel moeilijker, in Assembler moeten
gaan werken, om een paar
programmeer-talen te noemen, die voor
een hobbyist nog te behappen zijn. Voor
normaal gebruik zijn echter met behulp
van een Basic- compiler gemaakte
programma's al snel genoeg.

WAT BIEDT DIT BOEK?

Dit boek geeft daarvoor duidelijke
instructies. De bij de pakketten
geleverde boeken zijn daarvoor veel te
beknopt. Het is vooral toegespitst op
Borland's Turbo-Basic, maar de
principes zijn ook geldig voor
Microsoft's Quick-Basic. Veel
programmeer- voorbeelden maken de
bedoeling duidelijk. Door het boek heen
speelt de wording van het programma PC
STAIRS, dat een documenten database met
zeer veel mogelijkheden is. Ook wordt
'ONTREGEL.BAS' besproken, een programma
om oudere Basic programma's van hun
regelnummers te ontdoen en te
transformeren naar de moderne opzet
voor de Basic compiler (hoewel de
compiler ook programma's met
regelnummers kan verwerken). Daarnaast
worden echter ook nog aan de hand van
allerlei aardige kleine programmaatjes
de mogelijkheden van Turbo-Basic
uitvoerig toegelicht, waarbij de
moeilijkheids graad, naarmate men
verder komt, wordt verhoogd. De naam
van de schrijvers waarborgt al de
kwaliteit van het boek. Wij kunnen de
bestudering van dit werk sterk
aanbevelen aan een ieder, die plezier
in programmeren heeft.

PROGRAMMEREN MET MS-DOS EN OS/2

door Jaap Bloem en Vic de Valk, 358
pag., uitgave Kluwer, prijs f69.50,
(programma diskettes f49.50 excl.
kosten).
Ook dit boek kwam weer zonder de
diskettes, zodat wij alleen een indruk
over het boek kunnen geven. De opzet
van het boek is, de computer gebruiker
zich de mogelijkheden van batch
verwerking te doen realiseren. Met de
moderne besturings systemen is veel
mogelijk. Nu ook OS/2 zijn intrede
heeft gedaan, is het nuttig, dat dit
boek zowel de MS-DOS als de OS/2
commando's bespreekt.
Een Batch programma is eigenlijk niets
anders dan een samenvoeging van een
aantal van deze commando's achter
elkaar in een programma, met daarmee de
mogelijkheid een reeks gewenste
bewerkingen automatisch te laten
uitvoeren. Dit kan het omgaan met de
computer bijzonder vergemakkelijken.
Men kan zelfs applicatie programma's
ontwikkelen, die vrijwel uitsluitend
bestaan uit de in deze besturings
systemen voorhanden commando's en
operatoren. Daarin is OS/2 duidelijk
verder dan MS-DOS.

Het eerste deel van het boek bespreekt
de opzet van complete applicatie
programma's in 'Batch' en het tweede
deel is vooral gewijd aan de bespreking
van een viertal vrij omvangrijke batch
applicaties: een kleine en een grote
databank, een printprogramma voor het
afdrukken van een aantal bestanden,
compleet met pagina nummering en een
schaakprogramma om partijen op het
scherm na te spelen met de mogelijkheid
van tussentijdse opslag. Als men zich
in de mogelijkheden van het gebruik van
batch programma's samen met de
aanwending van een RAM-disk wil
inwerken, kan dit boek daarbij zeker
van nut zijn. Wel voor wat gevorderden!

MACHINETAALBOEK VOOR DE IBM-PC

door Peter Norton en John Socha, 371
pag., uitgave Kluwer, prijs f89.50.
Doordat de PC steeds meer binnen het
bereik van de hobbyisten is gekomen,
wordt het maken van programma's niet
meer alleen door professionals gedaan.
De wat gevorderde amateur wil zich
steeds vaker op dit terrein begeven.
Basic wordt al gauw te beperkt gevonden
en ook Pascal en C hebben hun
specifieke voors en tegens. De grootste
flexibiliteit bereikt men natuurlijk in
machinetaal. Men moet dan echter wel
met de details van de werking van de
computer op de hoogte zijn en begrippen
als segment, offset, stack, BIOS en,
last but not least, de instructieset
van de CPU kennen.

Peter Norton neemt u samen met zijn
medeauteur aan de hand en leidt u
stapsgewijs in deze op het eerste
gezicht nogal ingewikkelde materie
binnen, daarbij worden u spelenderwijs
de fascinerende mogelijkheden van
machintetaal getoond. Als een rode
draad loopt door het boek de
programmering van een complete
applicatie, een disk-editor, heen. Aan
de hand daarvan leert men, hoe
gebruikers invoer moet worden
afgehandeld, hoe het scherm moet worden
bestuurd en hoe een echte assembler
werkt. Daarvoor is dan wel nodig, dat
men beschikt over de IBM- of de
Microsoft Macro Assembler (minstens
f250!). De kleinere programma's uit het
eerste gedeelte van het boek zijn ook
via 'Debug' in te voeren. Tenslotte zal
men in staat zijn wat grotere
programma's zelf te schrijven. Ook hier
staan alle voorbeeld- programma's uit
dit boek weer op een los te bestellen
diskette, die echter niet ter recensie
werd aangeboden, zodat u zelf zult
moeten bekijken, wat deze te bieden
heeft.

Conclusie: voor de doorzetter, die zich
in machinetaal voor de PC wil bekwamen,
een uitstekend boek om mee te beginnen.
(Met dank aan Pieter Vijlbrief)

SAMENWERKING TNO EN TU TWENTE

TNO en de Technische Universiteit
Twente gaan nauw samenwerken op het
gebied van de laserbewerkings techniek.
Deze samenwerking vindt plaats binnen
het Centrum voor Materiaal bewerking
met Lasers, het CML. Een en ander
gebeurt mede op initiatief van een
werkgroep uit de industrie, die van de
samenwerking nieuwe stimulansen voor de
toepassing van lasers verwacht. Ook het
ministerie van Economische Zaken staat
positief tegenover de aangekondigde
samenwerking. TNO en de Twentse
universiteit werken al samen op
deelgebieden van laseronderzoek, maar
gaan nu dus als een geheel opereren.

Bij het Centrum voor Materiaalbewerking
met lasers zijn aan de TNO-kant de
Technisch Physische Dienst TNO-TH in
Delft en het Metaalinstituut in
Apeldoorn betrokken. De TNO
activiteiten worden nu geconcentreerd
in Apeldoorn. Van de Universiteit
Twente zijn bij de samenwerking
betrokken de groep 'werktuigbouwkundige
automatisering' van de faculteit
Werktuigbouw, en het 'Fijnmechanische
fysische werkgebied' van de faculteit
Technische Natuurkunde.

De activiteiten van de partners in het
nieuw gevormde centrum omvatten, buiten
de advisering van bedrijven, o.a.
onderzoek op de gebieden snijden,
lassen en oppervlakte behandelen van
metalen, kunststoffen en keramiek, de
ontwikkeling van snelle bewerkings
systemen, besturing en
procesbeheersing. Een deel van het
onderzoek vindt plaats in het kader van
nationale en Europese onderzoek
projekten, zoals de Innovatieve
Onderzoek Programma's (IOP'S) Eureka,
Euram en Brite. Industrie en
Economische Zaken zijn vertegenwoordigd
in een programmaraad die moet adviseren
over het werkprogramma van het CML.

ELEKTRONISCHE POSTDIENST VOOR MINITEL

France Telecom introduceert nog dit
jaar een elektronische berichtendienst
op de videotex dienst Teletel onder de
naam Minicom. In april begint een
experiment met elektronische post in de
regio's Toulouse en Grenoble. Eind dit
jaar moet heel Frankrijk over Minicom
beschikken. De abonnees kunnen hun
eigen elektronische postbus openen -via
een wachtwoord- zonder extra
abonnements kosten.

France Telecom, de telecom-poot van de
Franse PTT, heeft ook bekend gemaakt
dat het dit jaar winst verwacht te
maken met de videotex dienst Teletel,
in Nederland beter bekend onder de naam
Minitel. Binnen twee tot drie jaar
denkt de France Telecom de
investeringen van het videotex project,
dat tien jaar geleden is gestart, terug
te hebben verdiend. Dat is meegedeeld
door Patrick Teixido van Intelmatique,
de internationale marketing organisatie
van France Telecom. Om welk bedrag het
gaat werd niet bekend gemaakt.

Dit jaar worden tevens drie nieuwe
typen terminals geintroduceerd: de
draagbare M5 van de firma Matra; de M12
voor zakelijke gebruikers, geproduceerd
door Alcatel, en de M2 voor
particulieren. (Uit: Telecom Daily)

