168, woe 21 sep '88

AANVULLING OP SOYUZ-TM5 PROBLEMEN

Na de in Beeldkrant 164 gegeven byzonderheden
over het uitstel van de landing van S-TM5 zat
er niet anders op dan de volgende omlopen van
de S-TM5 en de MIR zoveel mogelijk te volgen
en in de komende nacht af te wachten wat er
zou gaan gebeuren. Voor de mogelijke landing
had ik een tijd gecalculeerd rond 0100UT in de
komende nacht 6/7 sept. Dit ging uit van de
baan van MIR dus het zou dan wel iets eerder
zijn. Na een lange tijd kwamen berichten
binnen, dat de landing toch was gelukt en wel
om 0050UT. Nu waren dus alleen de MIR
cosmonauten nog in de ruimte. Zij gingen na
het horen van het goede nieuws slapen en
kwamen pas in de laatste overkomst nog even
voor de dag.

ANALYSE GEBEURTENISSEN MOEILIJK

Het heeft geen zin om nu al te analyseren wat
er eigenlijk allemaal is gebeurd. Ik heb heel
veel radioverkeer opgenomen van de Soyuz en de
MIR. De persberichten en commentaren gaven
veel informatie, vaak zeer tegenstrijdig.
Mogelijk zal een diepgaande studie van alle
informatie en het vastgelegde radioverkeer
enig inzicht geven. T.n.t. is dit erg
moeilijk, omdat zij veel onbekende afkortingen
gebruikten tijdens cruciale gesprekken. Het
leven gaat door en we kunnen ons gelukkig
prijzen, dat dit ook geldt voor Lyakhov en
Mohmand. Want vaststaat -en ik loop al even
mee in deze zaken- dat de toestand zeer
kritiek is geweest.

En dus is het nu zaak heel gewoon het
radioverkeer van de MIR kosmonauten, inmiddels
dus 3 na toevoeging van de arts Polyakov, te
blijven volgen. Dit leverde al vrij spoedig
enkele interessante gegevens op over de MIR
operaties in deze dagen:

SOYUZ-TM6 NAAR ANDERE KOPPELINGSPOORT

In de ochtend van 8 sept. (UTC) vond inderdaad
de 'perestykovka' (overzetten naar andere
koppelings poort) plaats van de Soyuz-TM6. De
kosmonauten voerden deze operatie uit voordat
MIR binnen ons bereik kwam, n.a.w. tussen 0102
en 0118UT. De S-TM6 moest verplaatst worden
van de Kvant koppelings poort naar de axiale
koppelings poort van de P.Kh.O. (doorgangs
compartiment). Dit wordt altijd z.s.m. gedaan,
maar moest nu i.v.m. de S-TM5 problemen 1 dag
worden uitgesteld. Dat dit z.s.m. moet
gebeuren heeft enkele redenen:
1. de noodprocedures, immers de S-TM is hun
'reddingsboot', en
2. i.v.m. de komst van het vrachtschip de
Progress-38.
(Aldus onze MIR specialist Chris v/d Berg)

MIR - AMSAT OSCAR - ENQUETE

Onlangs troffen wij in Fido het volgende
bericht van Chris van den Berg aan. Wat hij
hierin schrijft over respons via Fido
op zijn berichtgeving, geldt evenzeer voor
onze Beeldkrant. Stuur daarom uw reacties
aan Chris, via Hobbyscoop, Postbus 1200.

Reeds enkele jaren geef ik via het Fido net
informatie over MIR en een aantal Amateur
satellieten. Voor wat betreft de MIR wordt
dit nieuws samengesteld uit vertalingen en
analyses van de zelf ontvangen radio
communicatie en met eveneens uit allerlei
radio bronnen geputte achtergronds kennis.
V.w.b. de amateur satellieten komt het neer
op het relayeren van de zelf ontvangen
downlink uitzendingen met bulletins van de
AO-9 en de AO-11. Om dit continu vol te houden
is nogal wat inzet nodig, een inzet, die
alleen maar mogelijk is als ik voldoende
gemotiveerd ben. Deze motivatie ontstaat door:
1. eigen interesse in de materie;
2. reacties van degenen, die mijn 'kopy'
lezen.
Punt 1. geeft geen problemen, dat ben ik
zelf. Met punt 2 ligt het moeilijker: er is op
datgene, wat ik via vier bulletin boards heb
uitgezet zo goed als geen respons geweest. Dit
is met de vingers van 1 hand te tellen. In
Nederland hield ik er 1 relatie aan over, de
radio amateur Peter Jansen uit Westlaren. Deze
voorzag mij af en toe van achtergrond materiaal
en in een vacantie nam hij het MIR verkeer voor
mij op en voedde hij Fido Apeldoorn met AO-11
bulletins. Mijn enthousiasme om informatie aan
anderen te geven kwam mede voort uit de hoop
nog eens wat terug te krijgen. Die hoop was
dus op die ene radio amateur na, vergeefs.
Nu heb ik zo af en toe mijn 'probleempje' aan
de sysops voorgelegd. Deze bezwoeren mij, dat
mijn berichten veel werden gelezen en smeekten
mij toch vooral door te gaan. Media
psychologen (mooi nieuw woord: mediologen)
stellen, dat de reacties van 1 persoon met 10
kunnen worden vermenigvuldigd om de werkelijke
belangstelling in te schatten. Gezien het
aantal concrete bewijzen van deelneming dus
nog niet direct iets om over naar huis te
schrijven! Een uitzondering vormt de NOS, die
mijn materiaal gebruikt voor Hobbyscoop en mij
af en toe laat opdraven om pro-deo aan een
uitzending mee te doen. Vanuit Engeland krijg
ik nog wel reacties, maar deze worden op de
normale manier per 'post' bereikt. Zij kwamen
voort uit mijn bijdragen aan het Engelse blad
Oscar News van Amsat-UK. Een Engelse versie
van mijn MIR-berichten gaat via de NOS naar de
Universiteit van Surrey. Helemaal hopeloos is
het dus niet. Om dit lange verhaal af te
ronden: ik zou graag willen, dat mensen, die
geinteresseerd zijn mij hierover een berichtje
sturen, gewoon met een briefkaartje. Van deze
respons zal het afhangen of ik in dezelfde
mate met dit monikkenwerk doorga. .Voorlopig
tot de volgende 'file' over het ruimtevaart
gebeuren. Chris v/d Berg, NL-9165, A-UK3202.

LANCEERSCHEMA ARIANE

Arianespace, de 'marketing and management'
tak van de European Space Agency, heeft zijn
nieuwe lanceerschema voor de komende maanden
aangekondigd. Dit ziet er als volgt uit:

Vlucht  Lanceer  Raket  Satellieten
Nummer  Datum    Type   Aan boord
=============================================
V-25    09/88    AR 3   G-Star III/Geostar
R02 + SBS-5
V-26    10/88    AR 2   TDF-1
V-27    11/88    AR 4   Astra-1 + Skynet 4B
V-28    12/88    AR 2   Intelsat V F15
V-29    01/89    AR 4   JC-Sat 1 + MOP-1
V-30    02/89    AR 2   Tele-X
V-31    03/89    AR 4   Superbird A + DFS-1
V-32    04/89    AR 3   Olympus
V-33    05/89    AR 4   TV-Sat 2 + Hipparchos
V-34    06/89    AR 4   SPOT-2
V-35    09/89    AR 4   Intelsat VI F1
V-36    10/89    AR 4   Superbird B +
Inmarsat 2 F1
V-37    11/89    AR 4   TDF-2 + DFS-2

Tijdens V-34 zal samen met de satelliet SPOT-2
een viertal 'Microsats' in de ruimte worden
gebracht. Deze projecten worden gesponsord
door AMSAT-NA, AMSAT-LU, BRAMSAT en het Center
for Aerospace Technology (CAST) uit Ogden,
Utah. De projecten van AMSAT-NA en AMSAT-LU
betreffen zogenaamde PACSAT's.

MSX DOE DAG

MSX Groot Den Haag, een actieve computer
gebruikers groep, organiseert in samenwerking
met MSX/MS-DOS Magazine op 24 september het
grootste MSX computer evenement dat ooit in de
Benelux gehouden is: meer dan 70 kramen geheel
gevuld met hardware en software voor MSX.
Zo zal men er onder andere een prototype van
een 20 MB harddisk kunnen bewonderen, alsmede
diverse zakelijke toepassingen van MSX.

Om 10 uur gaan de deuren van het schaatscentrum
'De Uithof' aan de Jaap Edenweg 10 in Den Haag
open voor alle MSX gebruik(st)ers. Om 17 uur
gaan ze weer dicht. De entree bedraagt f2,50.

SYMPOSIUM STERRENKUNDE

Ter gelegenheid van hun 15 resp. 5 jarig
bestaan organiseren de Leidse Weer- en
Sterrenkundige Kring (afd. NVWS Leiden) en de
Werkgroep Leidse Sterrenwacht op 5 november
a.s. in de Leidse Sterrenwacht een symposium
met als titel: 'de relatie tussen beroeps- en
amateur sterrenkunde). Daarbij zullen door
diverse sterrenkundigen lezingen worden
gehouden, en wel over de volgende onderwerpen:
- Coordinatie van amateur- en beroeps
waarnemingen
- Het waarnemen van kunstmanen
- De zon
- Dubbelsterren
- Bedekkings veranderlijken, symbiose en
mira sterren.

Het symposium begint om 11 uur. De sluiting
zal tegen 17 uur plaats vinden. De kosten
bedragen f10,00 p.p. (incl. koffie) dan wel
f18,00 p.p. (incl. koffie en lunch). U kunt
een inschrijf formulier aanvragen bij dhr.
Sierat, Oudenhoflaan 19, 2341 LG Oegstgeest.

AFSCHEIDSCOLLEGE PROF VERHOEFF

De hoogleraar J J Verhoeff (een in Nederland
wijd en zijd bekende computer-prof) heeft
vorige week met een geestige reden afscheid
genomen van zijn studenten aan de Erasmus
Universiteit in Rotterdam. In het auditorium
waren ook vele bekenden van dhr. Verhoeff
aanwezig, onder meer van de vroegere vereniging
Teachip, waarvan hij voorzitter is geweest.

Professor Verhoef ging met pensioen. Maar met
zijn laatste college gaf hij studenten en
bekenden veel stof tot nadenken. Hoewel zijn
rede over 'Fractals' ging: een wiskundige
aangelegenheid, was het een aansporing van de
spreker om na te denken over toekomst
verwachtingen en voorspellingen aan de hand
van statistieken. 'Zelden voorspelt men het
weer goed, zelden ook komt de voorspelling
van een politicus uit,' orakelde de professor.

Hobbyscoop heeft de hand weten te leggen op
1000 exemplaren van de slotrede van professor
Verhoeff. Wie het wiskundig getinte, maar
zeer geestige werkje wil hebben, zou even
onderstaande bon moeten invullen:

----------------------
NOS-RADIO - HOBBYSCOOP
Lezing prof. Verhoeff
Postbus 1200
1200 BE Hilversum
----------------------

NIEUWE UITZENDTIJD HOBBYSCOOP

Zondag 2 oktober wordt het zendschema weer
door elkaar gegooid op de Hilversumse zenders.
Hobbyscoop maakt daar dankbaar gebruik van
door het Basicode- en computerblok op een
gunstiger tijdstip uit te gaan zenden. Vanaf
oktober verplaatsen wij de uitzending naar de
maandagavond van 21.35 tot 22.00 uur. Twee
voordelen: meer zendtijd en uitzenden vroeger
op de avond betekent minder last van fading.

-----------------------------
Aan: Hobbyscoop - NOS-radio
betreft aanvraag sticker
Postbus 1200
1200 BE HILVERSUM
-----------------------------

Plak dit adres op een envelop en stop daarin
een aan uzelf geadresseerde en gefrankeerde
(dus met een postzegel erop) tweede envelop.
Per omgaande ontvangt u dan de sticker met de
nieuwe tijden. We blijven WEL uitzenden op
Radio 5 omdat dit niet anders kan (dus 1008
kHz op de middengolf). Voor alle duidelijkheid:
de uitzendtijd van ons FM-stereo programma op
de woensdag (van 19.02 tot 19.30 uur via Radio
1 en 2) blijft onveranderd.
