189, maa 5 dec '88

BOEKRECENSIES

Van onze vaste boekbespreker Pieter Vijlbrief
ontvingen we weer een hele reeks recensies.
Weliswaar wat laat voor Sinterklaas (het is
immers al Pakjesavond!), maar wie weet kan de
Kerstman nog het een en ander voor u doen...

NORTON UTILITIES

door Kamphausen en Wiesa, uitgave DATA BECKER,
(Nederlands), 175 pagina's, prijs f 27,50.
De Norton hulpprogramma's genieten een grote
bekendheid onder de PC gebruikers. Peter
Norton is dan ook bekend als de PC-paus en
computer duizendpoot. Zijn boeken over het MS-
DOS besturings systeem zijn vermaard en ook
zijn 'utilities' worden heel veel gebruikt in
PC-land. Dit boekwerk verschaft een goed
inzicht in de data opslag op floppy of harde
schijf en de wijze, waarop een PC met data
omgaat. Met behulp van dit boek kan men op de
juiste wijze gebruik maken van de genoemde
hulpprogramma's en daardoor soms verloren
gewaande gegevens van gecrashte schijven
terughalen of de harddisk reorganiseren,
waardoor een aanzienlijke snelheidswinst kan
worden bereikt. De voortreffelijke vertaling
is voor het goede begrip van deze moeilijke
materie van grote betekenis voor de gebruiker.

HEMELWIJZER 89

door Th. Jurriens, uitg. De Feniks Pers B.V.,
Meppel, 256 pag., prijs f 24,75.
Speciaal voor de geinteresseerde leek en de
amateur-astronoom is dit boek geschreven. Het
bevat zeer veel goed leesbare informatie over
de sterrenhemel. Door het hele jaar heen zijn
de te verwachten markante verschijnselen aan
het firmament vermeld. Het bevat uitvoerige
tabellen met zonsop- en ondergang op
verschillende plaatsen in Nederland en voor
Brussel. Ook vinden we dergelijke tabellen
voor onze maan, maar ook voor de manen van
andere planeten. De positie van de sterren en
de planeten wordt in duidelijke kaartjes
weergegeven. We vinden ook een uitgebreid
hoofdstuk over kometen en welke daarvan in het
komende jaar te verwachten zijn. Tal van
andere onderwerpen worden uitvoerig besproken,
waaronder nieuwe gegevens over Mars en
bijzonderheden van de andere planeten in ons
zonnestelsel. Ook worden de vakantiegangers
niet vergeten en het boek bevat dan ook
gegevens over de sterrenhemel zoals die in het
zuiden van Europa is waar te nemen. Behalve de
door ons met het blote oog of met een (veld-)
kijker of telescoop waarneembare
verschijnselen staan er in het boek ook veel
goed leesbare hoofdstukken over sterrenkundige
en aanverwante onderwerpen, zoals archeo-
astronomie, planetoiden, meteoren e.d. Alles
wordt verlucht met uitstekende afbeeldingen en
grafieken. Ook aan de computeraar is gedacht.
Door het hele boek heen treffen we (korte)
programmaatjes aan, die, in eenvoudig Basic
geschreven, voor amateur sterrenkundigen
interessant kunnen zijn. Tenslotte worden
enkele basis begrippen verklaard en een aantal
waarnemings tips gegeven en vinden we een
opsomming van talloze adressen van werkgroepen
en instellingen die zich met astronomie bezig
houden. Conclusie: een zeer goed leesbaar en
interessant boek voor een ieder, die wel eens
een belangstellende blik omhoog slaat.

CD ROM, een nieuw opslagmedium

Diverse auteurs. Oorspronkelijke uitgave van
MicroSoft Press. Nederlandse uitgave: Kluwer.
539 pag., prijs f 99,50. Een uitvoerig boek
over deze nieuwe methode van informatie
verspreiding. Speciaal voor de
nederlandstalige editie zijn enkele artikelen
toegevoegd, o.a. van Philips medewerkers, die
ingaan op de interactieve mogelijkheden van
het CD-ROM, een nieuwe technologie, waarbij
het mogelijk is om bewegende beelden, tekst,
programmatuur en geluid op een CD speciaal
voor studie doeleinden vast te leggen. Verder
geeft het boek in de vorm van talloze
artikelen een duidelijk inzicht in de stand
van zaken betreffende het CD-ROM. Het CD-ROM
heeft, in het kort gezegd, een duizendvoudige
opslag capaciteit ten opzichte van een in
grootte en materiaalkosten vergelijkbare
floppy. Het medium is nog duidelijk in
ontwikkeling. Gestreefd wordt naar een
wereldstandaard. Was het oorspronkelijk alleen
maar mogelijk een beschreven CD-ROM (de naam
zegt het al) uit te lezen, nu gaat de
ontwikkeling verder naar door de gebruiker
zelf te beschrijven doch niet te wissen media
(WORM, Write Once, Read Many) en zelfs naar
door de gebruiker te wissen (of beter gezegd:
te wijzigen) optische media, momenteel nog een
magneto-optische schijf. Wie meer over het CD-
ROM in het algemeen en de verdere ontwikkeling
daarvan wil weten kan daarvoor in dit
uitvoerige boek terecht. Veel van de teksten
zijn in populair-technische trant geschreven
en makkelijk leesbaar, maar ook zijn wat meer
technisch gefundeerde artikelen opgenomen.

Behalve over de technische kant wordt ook
geschreven over de redactionele kant van de
zaak en de rol van de uitgever daarbij.
Het vereist een duidelijk inzicht in de
mogelijkheden en de onmogelijkheden van dit
nieuwe opslagmedium om een verantwoord gebruik
ervan te maken. De toepassingsvormen zijn
legio. Hele archieven kunnen op CD-ROM worden
gezet, maar ook produkt omschrijvingen en
lexicons, verlucht met afbeeldingen, databases
en wetboeken passen erop, evenals grote
programma's en interactieve cursussen. Ook
voor theologen is het interessant. CAT Benelux
heeft in samenwerking met Philips en het
Nederlands Bijbel Genootschap drie Nederlandse
bijbel vertalingen op CD-ROM gezet. Tevens kan
dit dan als 'concordantie', een soort
zoeksysteem voor bijbelteksten en -woorden
worden aangewend. De beschrijfbare compactdisc
(WORM) leent zich ook voor verspreiding van
referentie gegevens en back-up opslag. Wie een
goed overzicht van de huidige stand van zaken
betreffende dit vrij nieuwe opslagmedium wil
hebben, vindt het in dit boek. Het is voorzien
van een uitstekende index.

DIGITALE AUDIO

Principes, registratie en opslag, door Ken C.
Pohlmann, uitgave Kluwer, 305 pag., prijs f
64,50. Dit boek is geschreven door een pionier
op het gebied van de digitale muziek
registratie. Door de enorme populariteit van
de Compact Disc is ook bij de technici onder
ons een duidelijke belangstelling gegroeid
naar de achtergronden van de digitale geluids-
registratie. Dit boek geeft daarin een
duidelijk inzicht. Een ieder met een weinig
begrip voor de digitale technieken kan de
beschrijvingen in dit boek volgen. Dat wil
niet zeggen, dat er slechts populair-
wetenschappelijk over het onderwerp wordt
geschreven. Zeker niet. Een wiskundige
uitweiding wordt waar het nodig is niet
vermeden, maar maakt het boek voor de niet zo
bijzonder wiskundig geschoolden toch niet
ongenietbaar. In het eerste gedeelte spitst de
behandeling van het onderwerp zich toe op de
klassieke digitaliserings methode - het
lineaire PCM-systeem, maar daarna komen ook de
verdere ontwikkelingen aan de orde, waarbij
minder 'bits' nodig zijn om het audiosignaal
te coderen. Het zou te ver voeren in deze
bespreking in te gaan op de drijvende komma
methode, de differentiele systemen (en de
deltamodulatie), enz. Maar het noemen daarvan
geeft toch een indruk van de degelijkheid,
waarmede dit boek ingaat op de stof. Ook de
bespreking van de opslagmedia beperkt zich
niet tot de CD alleen, maar ook de registratie
op magnetische dragers wordt tot in details
besproken waarbij zowel banden als schijven
aan de orde komen en zelfs de magneto-optische
discs en de laserkaarten worden genoemd.

Uitvoerig wordt ook ingegaan op de
foutbeveiliging en de foutcorrectie methoden.
Een uitvoerig hoofdstuk is gewijd aan de
technologie van de compact disc en de CD-
speler. Het boek wordt besloten met een
verhandeling over de grote betekenis die de
moderne technieken hebben voor de weergave van
muziek gezien tegen de historische
achtergrond. Voor technici met oog voor nieuwe
ontwikkelingen is dit boek zeer geschikt.
(Aldus onze boekrecensent Pieter Vijlbrief)

ADVERTENTIES

Ruud van Zomeren uit Soest biedt te koop aan:
Sound Buggy Plus software voor C-64, zowel op
cassette als op diskette. Een Sound Buggy is
een synthesizer, compleet met rythmbox, die
door de C-64 wordt bestuurd. De vraagprijs
bedraagt f200,00. Bel voor meer inlichtingen:
02155-18925 (prive) of 030-732244 (kantoor)

Roeland Blok uit Den Helder biedt aan: een 27
MHz high-gain glasfiber antenne, lengte 3,50 m,
hoge kwaliteit halve golf, voor f150,00.
Info: 02230-17688.

L.M. Nieuwendijk uit Amsterdam moet voor zijn
werk overstappen naar een PC. Daarom biedt hij
te koop aan: een Philips MSX-2, type NMS8250,
met 2e 3,5 inch drive, datarecorder, printer
NMS 1431, kleuren monitor, muis, software,
boeken en accessoires. Vraagprijs: f2500,00.
Bel voor meer informatie naar: 020-324843.

Te koop: Atari 800XL 64K computer, met cassette
recorder en printer, voor f 350. Verder een
Atari centronics printer interface voor f 100.
Inlichtingen: P. de man, Postbus 170, 2250 AD
Voorschoten, tel. 01717-7407 (na 19.00 uur).

Stuur uw non-commerciele advertenties m.b.t.
computers en/of communicatie naar Hobbyscoop,
en we zetten ze gratis voor u in de Beeldkrant.
