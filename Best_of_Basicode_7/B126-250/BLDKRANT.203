
203, woe 25 jan '89

MIR IN HOGERE BAAN

Met behulp van het vrachtschip Progress-39 is
het MIR-complex op 22 jan. '89 in een hogere
baan gebracht. De voorspellingen gebaseerd op
de Kepler elementen van rond 8 jan. zullen dus
niet meer kloppen. Voor de eerstkomende dagen
moet er 9 min. bijgeteld worden (MIR komt
telkens dus 9 min. later over). Vanaf nu moet
dus -tot ontvangst nieuwe Keplers- de
voorspelling worden gecorrigeerd.

Deze baanveranderingen zijn een telkens
terugkerend verschijnsel. Ditmaal bedoeld voor
het aanpassen van de baan aan de komst van het
vrachtschip Progress-40. De lancering van dit
ruimteschip wordt op Baykonur al voorbereid en
zal begin februari plaatsvinden. Progress-40
zal ong. 3 weken eerder vertrekken dan was
verwacht, omdat er eind februari begin maart
1989 nog een belangrijke lancering zal volgen.
Dan gaat er een grote module naar MIR, die het
station flink zal uitbreiden. De module is 12
M. lang, weegt -nu nog- 20 ton, heeft eigen
zonnepanelen, 2 extra cabines (hutten) en een
douche. Verder beschikt de module over een luik
met een diameter, die ruimtewandelingen zal
vergemakkelijken. Ook zal er over enkele
maanden via dit luik een kosmonaut een ruimte
fietstochtje met het MMS toestel gaan maken.
(Als alles goed is wordt dat de kosmonaut
Serebrov, die in april 1989 Volkov c.s. komt
aflossen.)

IMPLICATIES

Komst van de genoemde module impliceert:
1. Progress-40 zal na het uitladen en
leegtanken in de maand februari worden
afgekoppeld en op een vernietigings koers
worden gelegd.
2. De ruimtependel Soyuz-TM7 zal nog eens
moeten verhuizen: terug van de axiale poort
aan het doorgangs compartiment (P.Kh.O.) naar
de achterste Kvant koppelpoort.
3. De module zal daarna met het systeem Igla
worden gekoppeld aan de P.Kh.O., om vervolgens
met een manoeuvreer arm naar een dwarspoort
van de P.Kh.O. te worden overgezet.

TENSLOTTE: nu is het nog rustig met MIR
grotendeels overkomend in de nachturen, maar
over enkele weken, als dat alles hierboven
beschreven begint, zal ik voor het opwarmen van
mijn 'MIR-atelier' geen verwarming meer nodig
hebben! Chris van den Berg, NL-9165/A-UK3202.

OPSTEL WEDSTRIJD RUIMTE-ASTRONOMIE

Dit jaar viert ESA (European Space Agency)
zijn zilveren jubileum. Tegelijkertijd worden
er twee belangrijke astronomische satellieten
-de Hubble Space Telescope (HST) en de
Hipparcos- gelanceerd. Ter ere van deze
gelegenheid organiseert ESA een wedstrijd
over Ruimte Astronomie.

Studenten tussen de 16 en 21 jaar die wonen in
een van de bij ESA aangesloten landen die
meedoen aan ESA's Wetenschappelijk Programma
(Belgie, Denemarken, Duitsland, Finland,
Frankrijk, Ierland, Italie, Nederland,
Noorwegen, Oostenrijk, Spanje, Groot Brittanie,
Zweden en Zwitserland) kunnen een opstel
inleveren over Ruimte Astronomie.

HOOFDTHEMA

Het hoofdthema van deze wedstrijd is uiteraard
Ruimte Astronomie. De winnaar van elk
deelnemend land zal een selektie
wetenschappelijke publikaties ontvangen en
worden uitgenodigd voor een een bezoek aan de
Europese Coordinatie Faciliteiten voor de Space
Telescope gehuisvest in het Europees Zuidelijk
Observatorium in Garching bij Munchen.
Enkele opstellen zullen in aanmerking kunnen
komen voor een speciale prijs o.a. een reis
naar Baltimore naar het Wetenschappelijk Ruimte
Telescoop Instituut, of naar Greenbelt/
Maryland eveneens in de Verenigde Staten. Ook
het Europees Ruimtevaart Centrum in Kourou
(Frans Guyana) staat op het prijzenlijstje.

JURERING

Elk opstel zal worden beoordeeld door een
speciale jury van het deelnemende land waarvan
de auteur een ingezetene is. De Nederlandse
jury bestaat uit: Prof. Dr.de Jager, Prof. Dr.
Ir.J.A.M. Bleeker en Prof. Dr. H.J.Habing.

KWALIFIKATIE-EISEN

Kandidaten moeten een getypt opstel maken van
maximaal 10 bladzijden (dubbele regelafstand,
25 regels per bladzijde, 60 lettertekens per
regel). Er is een ruim aanbod van onderwerpen
binnen het thema ruimte astronomie. Wel moeten
hierbij de huidige ontwikkelingen in acht
worden genomen en tellen science fiction
achtige verhalen niet mee.

VOORBEELDEN VAN DE ONDERWERPEN

- vergelijking van astronomische waarnemingen
vanuit de ruimte met de traditioneel op aarde
gebaseerde waarnemingen.
- welke nieuwe domeinen van planetaire
wetenschappen, astrofysica en onderzoek
van de kosmos er mogelijk werden door
observaties vanuit de ruimte en hoe ze
hebben bijgedragen tot een betere kennis
van het heelal.
- de mogelijke verdere evolutie van de
Ruimte Astronomie, en hoe past deze
vooruitgang in het kader van de
traditionele observaties en ander
wetenschappelijk onderzoek? Wat is het
belang ervan voor de wetenschap in het
algemeen en wat is de invloed op de
veranderde filosofie van de mensheid?

SPECIFIEKE OBSERVATIE

Een andere mogelijkheid (en dit vooral
voor eventuele jonge amateur astronomen)
is het beschrijven van een specifieke
observatie, die zou kunnen worden uitgevoerd
door een bestaand of gepland ruimte experiment.
In dit geval moet het wetenschappelijk
doel van het voorstel duidelijk worden
omschreven en in verband worden gebracht
met het bestaande wetenschaps beleid;
de verhandeling dient ook te verklaren waarom
een bepaald instrument nodig is voor de
geplande observatie.

Als er bij de geselekteerde opstellen een
relevant en origineel observatie programma
wordt beschreven, is het niet ondenkbaar dat
deze ook binnen het beschreven programma zou
kunnen worden uitgevoerd.

Tot slot: elk opstel moet voorzien zijn van
naam, adres, en geboortedatum. Inzendingen
voor 28 februari 1989 richten aan:
Stichting 'De Koepel'
Sterrenwacht 'Sonnenborgh'
Zonnenburg 2
3512 NL Utrecht.

PTT WIL 3,5 MILJARD INVESTEREN

Dit jaar wil de PTT 3,5 miljard gulden
investeren, waarvan 3,25 miljard is bestemd
voor PTT Telecom. Met dat bedrag moet de
infrastructuur versneld worden verbeterd en
gedigitaliseerd. Op de eerste persconferentie
van de PTT NV kondigde drs. B.J.M. Verwaayen,
algemeen directeur van PTT Telecom, tevens een
aantal nieuwe diensten aan voor het
bedrijfsleven.

DIGITALISERING OP SCHEMA

'Als PTT Telecom kunnen we met deze
investeringen slagkracht ontwikkelen,' zegt
Verwaayen. 'De digitalisering van het netwerk
is op schema. Met de extra investeringen bouwen
we een extra reserve in het net. Bovendien
geven we meer aandacht aan het beheer. PTT
Telecom hoopt daarmee flexibeler, adequater en
sneller te reageren.' Verwaayen mag dit jaar
2,5 miljard gulden uitgeven aan infrastructuur
en 0,5 miljard aan beheer.

NIEUWE DIENSTEN

Verwaayen kondigde tevens een aantal nieuwe
diensten aan:
- Flexnet: een concept van digitale huurlijnen
op verschillende snelheden (alnaar gelang de
wens van de klant), met multiplexers die op
afstand worden bediend.
- Met de digitale PABX-en wil de PTT het
mogelijk maken voor dataverkeer dezelfde
prijzen te berekenen als voor telefoonverkeer.
- Aan het eind van 1989 gaat de eerste ISDN-
pilot van start in de Rotterdamse haven. 'Geen
proef, maar een reele start,' zegt Verwaayen.

PARTICIPATIES

Opvallend is het nieuws dat de PTT een
deelneming van 20 procent heeft genomen in
Intercai, met het oog op de ontwikkeling van
een grootschalige videotex dienst in Nederland.
'Kleinschalige bedrijven pikken nieuwe diensten
en mogelijkheden eerder op,' verklaarde
Verwaayen. 'We willen voeling houden met dat
deel van de markt. Bovendien hebben we altijd
geloofd in de paraplu- organisatie die Intercai
is.' Tevens is PTT Telecom een samenwerkings
overeenkomst aangegaan met Volmac Networks over
de ontwikkeling van software, gericht op
telematica. 'PTT Telecom heeft een aantal
principiele keuzes moeten maken,' zegt
Verwaayen. 'Er treedt een verschuiving op van
produkten naar diensten. Het transport groeit
slechts 5 procent per jaar; de value added
diensten met 40 procent. Onze ambitie gaat
verder dan louter transporteur van informatie.
We willen met branche kennis en toepassings
technologie de markt op. Niet alleen in
Nederland, maar ook in de rest van de wereld.
Daarbij staat overigens wel de dienstverlening
aan Nederlandse klanten voorop.'

KLANTGERICHT

De PTT gaat zich klantgericht opstellen. Dat
vindt Dik de voornaamste verandering van de
verzelfstandiging van de PTT. 'Het is niet meer
dat wij weten wat goed voor u is, maar de klant
bepaalt zelf hoe hij zijn maatpak hebben wil.'
Dik noemde drie concrete voorbeelden van dit
klantgericht denken:
- Op de postkantoren opent PTT Telecom een
'neutraal loket', om te voorkomen dat klanten
naar de Primafoon winkel moeten voor een
aansluiting. Dik: 'Daarmee onderstrepen we dat
er een grens ligt tussen concessie- en
niet-concessie gedeelte.'
- De aansluitings procedure wordt
vereenvoudigd en versneld. Wettelijk moet de
PTT een verzoek tot aansluiting op het
telefoonnet binnen tien dagen bevestigen en
vervolgens binnen dertig dagen uitvoeren. PTT
Telecom wil die termijnen verkorten tot resp.
vier en tien dagen. Daar komt nog bij dat de
klanten kunnen aangeven op welke dag
de monteur kan langskomen.
- PTT Post begint met een afhaalservice.
Grote bedrijven hoeven dan niet meer naar het
postkantoor.

PERSONEEL

De verzelfstandigde PTT moet beter dan het
staatsbedrijf in staat zijn hoog opgeleid
personeel te werven, zo verwacht Dik. 'We
kunnen meer bieden, maar er is een flink aantal
mensen die niet om het geld bij de PTT zijn.
Daarom starten we binnenkort een programma van
'talent spotting': actief zoeken van mensen
met talent.' (Uit: Telecom Daily)

