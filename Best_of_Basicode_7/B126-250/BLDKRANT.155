155, zon 12 juni '88

'REMOTE ACCESS' IN DE SOVJET-UNIE

Remote access is momenteel in de Sovjet-Unie
het toverwoord voor het op grote schaal
toegankelijk maken van informatie hulpbronnen
en daarmee voor het bijhouden van de
technologische ontwikkelingen.

Een analyse in het kader van een programma voor
de wetenschappelijk- technische ontwikkeling
in de Sovjet-Unie in de jaren 1986 - 2005 heeft
aangetoond dat vooralsnog remote access de
enige economisch verantwoorde manier is om een
snelle en goedkope ingang tot volledige en
up-to-date informatie te verkrijgen.

GEEN ANDERE KEUS

Volgens de Russische deskundigen is een andere
keus voorlopig uitgesloten. In dat geval zijn,
zo stellen ze, veel meer databanken nodig,
moeten deze door het hele land worden
getransporteerd, moet de apparatuur over een
zeer groot geheugenveld beschikken en zijn
aanvullende uitgaven nodig voor polygrafische,
digitale en menselijke hulpmiddelen. Vandaar
dat de Russen voor de overdracht van data
gekozen hebben voor het remote access systeem,
waarbij zij om praktische redenen voor
schakelbare kanalen (channel switching) kiezen.
Vooral de gemakkelijke aansluiting op het
openbare telefoon- en telegraafnet is een groot
voordeel bij het leggen van de verbindingen.

OEKRAIENS SYSTEEM

In de Oekraine is remote access tot het Systeem
voor Geautomatiseerde Wetenschappelijk-
Technische Informatie (ASNTI) van deze
republiek (elke republiek heeft zijn eigen
ASNTI, terwijl het GASNTI het systeem is voor
de hele USSR) gerealiseerd met een JeS-1022
computer met een werkgeheugen van 512 K, drie
harddisks van 29 Megabyte en vier harddisks
van 7,25 Megabyte, een JeS-8403 multiplexer
met adapter, modems, gewone cassetterecorders,
de telemonitor KAMA en het DBMS Poisk-1.2.

PRAKTISCHE PROBLEMEN

De Oekraiense deskundigen hebben door het
schrijven van nieuwe soft- en firmware heel wat
problemen moeten oplossen, voordat het systeem
operabel kon worden. En in het praktisch
gebruik bleek dat de reaktietijd van het
systeem niet bepaald kort was. Mede daarom is
op een bepaald moment besloten dat per sessie
maximaal vier terminals op het systeem
aangesloten mochten zijn.

Uiteindelijk zijn veel technische verbeteringen
doorgevoerd, waardoor ook de reaktietijd niet
meer onaanvaardbaar lang was. Op het ogenblik
wordt het aantal technische middelen voor
remote access via nieuwe terminals en decoders
sterk uitgebreid. Er wordt gewerkt aan een
'intelligente' terminal die kan worden
aangesloten op de Elektronika-60, Iskra-226 en
DVK-2 microcomputers en kleine machines uit de
SM-serie. (bron: Telecom Daily).

DATACOMMUNICATIE VIA AUTOTELEFOON

PTT Telecommunicatie is onder de naam Modanet
gestart met de beperkte invoering van een
nieuwe vorm van mobiele datacommunicatie.
Essentie van het systeem is dat met relatief
hoge snelheid en op veilige en betrouwbare
wijze data kan worden verzonden met behulp
van de autotelefoon en een daaraan gekoppeld
modem. In eerste instantie zullen er circa
100 deelnemers zijn. Na ongeveer zes maanden
volgt de definitieve introductie van het
systeem.

Via Modanet kunnen bezitters van autotelefoon
het telefoonnet of Datanet 1 bereiken. Op die
manier kan vanuit het voer- of vaartuig met de
eigen draagbare computer een dataverbinding
worden opgebouwd met computers in binnen- en
buitenland. Ook zijn elektronische berichten-
en informatiediensten, zoals Memocom en Viditel,
te raadplegen.

MODANET-MODEM

Voor Modanet is een speciaal modem ontwikkeld.
Een van de voordelen hiervan is dat de
communicatie snelheid hoog ligt (maximaal 1200
bit/s). Storingen op de radioweg kunnen leiden
tot verminkingen in de gegevens overdracht.
Modanet sluit dit uit: in het syteem is een
automatische foutcorrectie ingebouwd.

Ook aan de veiligheid van de over te brengen
informatie is gedacht. In het Modanet-modem is
een chip ingebouwd die de te verzenden data
versleutelt. Het encryptie algoritme is
ontwikkeld door het Dr. Neherlaboratorium van
PTT. De microprocessorchip hanteert telkens een
andere code. Er is tevens voor gezorgd dat de
chip niet meer terug te lezen is, zodat de
manier waarop de versleuteling plaatsvindt niet
achterhaald kan worden. Hiermee wordt een hoge
mate van privacy gewaarborgd.

Modanet werkt via Autotelefoonnet 2. In de
toekomst zal de dienst ook op Autotelefoonnet
3 operationeel zijn. Mogelijke gebruikers van
Modanet zijn wegvervoerders, journalisten,
vertegenwoordigers, klantenbezoekers en
dergelijke. (bron: PTT-persdienst)

MOBIELE FAX IN MOBILOFOONNET

Koning en Hartman in Delft wil binnenkort een
kleine fax introduceren, die geschikt is voor
mobiel gebruik en gebruik maakt van het
mobilofoonnet. K&H presenteerde deze fax op de
Praktijkdag Mobiele Communicatie en
Autonavigatie in het Autotron in Rosmalen.

Hetzelfde Delftse bedrijf (onderdeel van
Internatio Muller) onderzoekt de Nederlandse
mogelijkheden van een Brits plaatsbepalings
systeem Datatrak, dat gebruikt maakt van een
radio-hyperboolsysteem. (bron: Telecom Daily)

KEURINGSINSTITUUT TELECOMMUNICATIE

De hoofddirecteur Telecommunicatie en Post van
het ministerie van Verkeer en Waterstaat heeft
gistermiddag het Nederlands Keuringsinstituut
voor Telecommunicatie (NKT) geopend. Het NKT
is een onafhankelijk keuringsinstituut onder
de vleugels van de PTT Centrale Werkplaatsen.

Ter gelegenheid van de opening vond er een
mini-seminar plaats, waarin vooral de
vertegenwoordigers van de PTT erop hamerden
dat het NKT 'echt onafhankelijk' zal worden
van de PTT. 'De Centrale Werkplaats is slechts
gastheer,' stelde de directeur van de Centrale
Werkplaats, ir. B. Zanting.

FUNKTIE NKT

Het NKT zal in de toekomst 'verklaringen van
conformiteit' afgeven over de randapparatuur
van het telefoonnet. De apparatuur moet voldoen
aan de technische eisen, die opvraagbaar zijn
bij het ministerie van Verkeer en Waterstaat.
De testinstituten, zoals het NKT, krijgen hun
erkenning van een speciale 'Stichting Erkenning
Testlaboratoria'. Maar die procedure gaat pas
in na 1-1-89, als de PTT is geprivatiseerd.
Het NKT heeft tot die tijd een voorlopige
erkenning van het Ministerie van Verkeer en
Waterstaat.

BELANGENVERSTRENGELING VERMIJDEN

Op het mini-seminar was ook de KEMA
vertegenwoordigd, die al eerder heeft
aangekondigd een soortgelijk instituut te
willen opzetten. De PTT heeft daarop sterk
aangedrongen, om alle schijn te vermijden dat
de commerciele poot van PTT Telecommunicatie
- die immers ook apparatuur blijft leveren na
'89 - wordt voorgetrokken voor andere
leveranciers. Een andere uitweg voor
leveranciers, die menen dat de Nederlandse
Keuringsinstituten niet eerlijk werken, wordt
in de toekomst het buitenland. Door de Europese
uniformering van de specificaties voor telecom
randapparatuur wordt het binnen afzienbare tijd
mogelijk een telefoontoestel of ander apparaat
ter keuring aan te bieden in Duitsland.

INTERNATIONALE ERKENNING

Insiders verwachten dat de erkenning van
keuringsinstituten tussen landen afzonderlijk
zal plaatsvinden; zo zal de Nederlandse
Stichting een Westduits instituut eerder
erkennen dan een Belgisch, omdat in dat eerste
land een goed keuringsapparaat bestaat.

De directeur van de VIFKA op het
minisymposium, mr. G.J.A.M. Kroeks, zei te
verwachten dat er in de toekomst slechts ruimte
is voor vijf grote keuringsinstituten binnen de
Europese Gemeenschap. Hij bepleitte dan ook een
snelle opheffing van het NKT, omdat het moet
opgaan in een Europese organisatie.

TOEZEGGINGEN

Aan het eind van het symposium putte de
hoofddirecteur van de PTT Telecommunicatie,
drs. A. Dek, zich uit in toezeggingen, dat het
NKT de apparatuur van PTT Telecommunicatie geen
voorkeursbehandeling zou geven. 'Het had zo
mooi kunnen zijn,' zei Dek, 'De PTT zou dit
jaar het feit kunnen vieren dat 60 jaar geleden
het monopolie werd ingesteld op de aansluiting
van huistelefoon inrichtingen op het
Rijkstelefoonnet. Maar u zult van mij geen
nostalgisch verhaal horen, want de situatie is
in 1988 geheel anders.' Dek noemde het NKT een
onafhankelijk instituut, waarbij het principe
'wie het eerst komt die het eerst maalt'
onverkort geldt. 'Ook het begrip
kruissubsidiering wordt ruim geinterpreteerd,
zeer ruim,' voer Dek voort. 'Ik acht het
bovendien een gelukkig feit dat de ordenende
instanties -buiten de PTT- toe zullen zien op
de naleving van de wetten voor de
randapparatuur. De sancties, die in de wet zijn
vastgelegd, zullen daarbij effectief zijn.'

MOBIELE COMMUNICATIE

Een apart probleem bij de wetswijziging vormt
de keuring van mobiele apparaten, die gebruik
maken van radiogolven. Tot het eind van dit
jaar worden die gekeurd door de Radio Controle
Dienst in Groningen, waar ook de expertise voor
dit soort keuringen aanwezig is. De RCD wordt
van deze taak ontheven, terwijl de nieuwe
keuringsinstituten - vooral de KEMA - weinig
ervaring hebben met radio-apparatuur.
(bron: Telecom Daily)
