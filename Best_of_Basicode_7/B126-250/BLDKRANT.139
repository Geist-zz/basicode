139, woe 6 apr '88

21 UUR TELEVISIE PER DAG OP ECS-F1

PTT Telecommunicatie heeft overeenstemming
bereikt met Cablelux Broadcasting SA te
Luxemburg over het gebruik van de Nederlandse
transponder op de ECS-F1 satelliet. Het
TV-station krijgt de beschikking over de
transponder van 5 uur 's morgens tot 2 uur
's nachts. De ondertekening van het contract
is inmiddels rond.
In januari van dit jaar wees PTT Telecom de
satelliet transponder toe aan Benelux TV dat
werd vertegenwoordigd door Cable Music Europe,
de onderneming van Joost den Draayer, alias
Willem van Kooten. De onderneming wilde de
transponder van 6 uur 's avonds tot 2 uur 's
nachts gaan gebruiken voor het uitzenden van
TV-programma's. Van 5 uur 's ochtends tot 6
uur 's avonds was de transponder gereserveerd
voor Meteocast Ltd. ten behoeve van een
Europees weerprogramma. Nu Meteocast Ltd. heeft
afgezien van het gebruik van deze transponder
heeft PTT Telecommunicatie de vrijgekomen
zendtijd op voorhand aangeboden aan Cablelux
Broadcasting SA, zoals Benelux TV thans heet.
Het TV-station heeft dit aanbod geaccepteerd.
Sinds 1 februari verzorgt Cable Music Europe
Ltd. via de Europese satelliet 24 uur per dag
het radioprogramma van Cable One. De thans
beschikbare transponder capaciteit biedt de
mogelijkheid voor een tweede radiokanaal.
Bestudeerd wordt of dit haalbaar is.
(bron: PTT Persdienst)

EXTRA CENTRALES AMSTERDAM EN UTRECHT

In Amsterdam en Utrecht wordt versneld extra
telefoon capaciteit geinstalleerd. PTT
Telecommunicatie heeft hiertoe besloten om het
capaciteits probleem in beide regio's snel en
doeltreffend aan te pakken.
De versnelling is gerealiseerd door
verschuivingen in het uitvoeringsplan voor
vernieuwing en uitbreiding van het Nederlandse
telefoonnet. De aanpassingen zijn bedoeld om
met meer zekerheid zo snel mogelijk de gewenste
capaciteit in het net operationeel te maken.
Dit is vooral van belang voor de regio's
Amsterdam en Utrecht. In dit kader is opnieuw
een beroep gedaan op de leverings capaciteit
van AT&T en Philips Telecommunicatie (APT) en
Ericsson. Beide leveranciers hebben ingestemd
met het verzoek om de benodigde extra apparatuur
versneld te leveren en de plannings wijzigingen
te verwerken.

NOODMAATREGEL

De capaciteits uitbreiding in Amsterdam wordt
gerealiseerd door de installatie van een extra
verkeers centrale van APT (type 5ESS/PRX). In
Utrecht betreft het een verkeers centrale van
Ericsson (type AXE). Deze staat er voorlopig.
In principe wordt het telefoon verkeer in de
regio Utrecht namelijk afgewikkeld door telefoon
centrales van APT. Het beheren van een enkel
systeem van een ander fabrikaat in zo'n omgeving
vraagt van PTT extra inspanningen. De bedoeling
is dan ook om in de nabije toekomst de AXE
centrale te verplaatsen naar een andere
locatie, waar meer Ericsson centrales staan.
(PTT Persdienst)

RADIO-OPNAMEN GEVRAAGD

Onlangs ontvingen wij de volgende brief uit
de Verenigde Staten:

'I am a student of Germanic languages at San
Francisco State University. I would like to
increase my comprehension of spoken Dutch.
I'd like to get in contact with someone in
Holland who has stereo equipment to record
ordinary radio broadcasts off the air,
someone I could exchange cassettes with.'

Deze student is dus op zoek naar stereo
opnamen van de Nederlandse radio. Als U
cassettes met hem wilt uitwisselen, schrijft
U dan naar Kirk Hunt, 1281 Hanchett Avenue,
San Jose, California 95126, USA. Hij zal U
daarvoor erg dankbaar zijn!

ORICOM

ORICOM is een afkorting van ORIentatie op de
COMputer. ORICOM is sinds januari 1986
gehuisvest in 'de Meervaart' te Amsterdam.
De start van ORICOM is mogelijk gemaakt door
een eenmalige subsidie van de Gemeente
Amsterdam. Vanaf 1 januari 1988 draait ORICOM
zonder overheidssteun.

Het ORICOM project is erop gericht om
thuiswerkende vrouwen, die op geen andere
manier met computers in aanraking komen, de
gelegenheid te geven om kennis te maken met
automatisering en de maatschappelijke gevolgen
daarvan. Als vrouwen een duidelijker beeld
krijgen van de beroeps mogelijkheden binnen
de informatica, bestaat de kans dat zij een
opleiding in die richting gaan volgen.
Daarnaast is het belangrijk dat vrouwen zicht
hebben op de invloed die automatisering heeft
op allerlei onderdelen van het dagelijks
leven, van streepjescode tot privacy.
Er wordt aandacht besteed aan economische,
technische en sociale aspecten van informatica.

ORIENTATIE-CURSUS

Om zoveel mogelijk vrouwen op een goede manier
kennis te laten maken met de computer, worden
betaalbare orientatie cursussen georganiseerd;
15 cursussen per jaar. Deze cursussen bestaan
uit 10 lessen van twee uur: een uur theorie en
een uur werken met de computer. Er worden geen
vooropleidings eisen gesteld, omdat ORICOM er
van uit gaat dat alle cursisten de lessen
kunnen begrijpen.

In het praktijk gedeelte wordt gewerkt op tien
Personal Computers en printers, om met de
werking van de apparaten en diverse programma's
vertrouwd te raken. De lessen worden door
vrouwelijke leerkrachten verzorgd. Ervaring
leert dat vrouwen na het volgen van de
orientatie cursus goed op de hoogte zijn van
vele ontwikkelingen rond de computer en enige
vaardigheid hebben in het omgaan ermee.

De orientatie cursus kost f160 inclusief
lesmateriaal. De eerstvolgende begint op
maandag 11 april a.s. in de Meervaart,
Osdorpplein 205 in Amsterdam. Telefonische
informatie: 020 - 107498 (9.00 - 12.00 uur).

EXPERIMENT NIEUWE REGENERATOR

Vorige woensdag en zondag hielden we een
experiment met een nieuwe Basicode- regenerator
die de ontvangst van Basicode programma's, met
name over de middengolf, zou moeten verbeteren.
Uit uw reacties bleek echter dat het experiment
geen onverdeeld succes was: sommige mensen
berichtten ons inderdaad dat ze de programma's
nu beter konden ontvangen, maar bij anderen
(vooral Commodore bezitters) bleken er juist
meer inleesfouten op te treden.
Daarom zullen we volgende week het experiment
herhalen: opnieuw zullen de programma's 2 maal
worden, zowel met de oude als met de nieuwe
regenerator. We zijn nog steeds benieuwd naar
uw bevindingen: stuur deze naar Postbus 1200.

SUCCES VAN NOS-DATABANK

Het is bijna niet te geloven hoe succesrijk
onze NOS-Fido databank is gebleken. Regelmatige
gebruikers weten dat, want het nummer 035 -
45395 is vrijwel permanent in gesprek tussen
's ochtends 07 en 's nachts 01 uur. Daarna
werkt Fido wel, maar handelt de post af tussen
de verschillende knooppunten. Er zijn nu al
ongeveer 26.000 bellers geweest. Voor zo'n
1500 mensen is het een min of meer een vaste
stek. Veel luisteraars gebruiken de node
'anoniem', dwz met het standaard password om
een Basicode programma dat ze gemist hebben
of dat verminkt is overgekomen op te halen.
Vanweg de vele taken die onze Fido heeft, ook
binnen de redaktie, zijn we overgeschakeld op
een ander, sneller systeem. Gebruikt wordt nu
een Genisys systeem met 80286 processor. Dit
systeem is sinds de ingebruikname geen enkele
keer down geweest door hardware perikelen.
Wel loopt de Databank wel eens vast in de
software: wij gebruiken Fido software 11w,
die met name onder MS-DOS 3.3 wel eens
problemen geeft.

TOEKOMST PLANNEN

Het bijna overmatig gebruik van NOS-HCC-Fido
heeft ons nogal wat hoofdbrekens gekost.
Gedacht wordt om in dit jubileum jaar (20
jaar Hobbyscoop) meer lijnen te openen,
maar het is de vraag of dat met bestaande
geldmiddelen kan. Gedacht wordt aan een 06
nummer zodat iets van de investeringen die
wij moeten doen om alle Basicode programma's
alsnog thuis te bezorgen voor een deel terug
komen. Principieel is en blijft Basicode
natuurlijk gratis: over de zender. Om de
overdracht ervan te verbeteren hebben we
inmiddels al de nieuwe Basicode regenerator
in gebruik genomen die de ontvangst met name
op middengolf aanzienlijk moet verbeteren.
Gaarne uw commentaar wat dat betreft!

NIEUW IN FIDO

Theo en Truus Schijf schreven een prachtig
leer programma voor MS-DOS, Macintosh- en
Atari computers. In de Fido-files #5
(algemeen) staat een inleiding van 15.000
tekens over deze leerprogramma's die zeer
bruikbaar zijn voor lager- en voortgezet
onderwijs. Het verhaal is te gespecialiseerd
en te lang voor de Beeldkrant. Voor wie
het interesseert is het daar op te halen.
Er is ook een handboek over OOPS verkrijgbaar:
bij MAC GG Nederland, Nieuwe Englaan 12,
1404 EC Bussum.

BASICODE OP PERSONAL COMPUTER

Al heel wat jaren bestaat er een vertaal
programma naar Basicode voor de PC. Heel
veel mensen weten dat, sommigen hebben het
zelfs in huis, maar het probleem blijkt de
kabel te zijn die erbij nodig is. Daar is
indertijd een ontwerp voor gemaakt, maar
computeraars blijken niet in staat zo'n kabel
te vervaardigen of het schema dat in de
documentatie voorkomt te lezen, laat staan de
soldeerbout te hanteren.
Omdat er veel vraag is naar het vertaal
programma voor de PC (de PC wordt nu op veel
scholen ingevoerd) heeft Hobbyscoop een kant
en klaar pakket samengesteld, dat de brug naar
de PC nu definitief moet slaan. In dat pakket
een kabel (de verbinding tussen de cassette
recorder en de printerpoort van de PC) en het
vertaalprogramma voor lezen en schrijven in
NOS-Basicode, op een 5,25 inch floppy disk.
Het pakket is te bestellen voor f 30.- bij
NOS Algemeen Secretariaat, Postbank nummer
1419 in Hilversum. Zet op de giro: PC-pakket.

HOBBYSCOOP OP MECC-BEURS

Zoals we reeds eerder in onze uitzending
hebben aangekondigd, zal Hobbyscoop op de
beurs 'Mens & Computer' met een stand
vertegenwoordigd zijn. Deze beurs wordt
gehouden in het Maastrichtse Expositie en
Congrescentrum (MECC), en duurt van 8 t/m 10
april. Op onze stand zal ook het nieuwe
'PC-pakket' verkrijgbaar zijn. Speciale
beursprijs voor floppy + kabel: f25,00.
Op de beurs zal het eerste exemplaar hiervan
door onze eindredacteur Hans G. Janssen
worden aangeboden aan drs. Chriet Titulaer.
