
218, maa 03 apr '89

PLANPERFECT EN MATHPLAN 2.1

Toepassingen en technieken, door A. van
Utteren, 256 pag., uitgave Kluwer,
prijs f64.50, (de losse diskette kost
nog eens f49.50 excl. verzendkosten).
Dit boek vertelt alles, wat in de ruim
500 pagina's tellende nederlandstalige
handleiding van PLANPERFECT staat, nog
eens, maar dan iets anders geformuleerd
en daardoor voor velen misschien wat
duidelijker. Het behandelt de
installatie van het programma op de
computer en de specifieke aspecten van
een spreadsheet programma. De macro
faciliteiten komen ook uitvoerig aan de
orde evenals het maken van grafieken.
Voor de nog steeds grote groep van
MathPlan gebruikers heeft dit boek het
voordeel, dat bij elke Planperfect
functie ook het MathPlan equivalent
wordt genoemd. Wat de diskette bevat,
kunnen wij wederom niet uit eigen
ervaring vertellen, want wij kregen die
niet ter recensie aangeboden. Het boek
lijkt ons geschikt voor medegebruikers
van het programma op kantoren e.d., die
zelf over een uitgebreide handleiding
willen beschikken. Ook als aanvulling
op de bij het programma geleverde
handleiding (als iets net iets anders
wordt gezegd, dringt het beter door),
is het bruikbaar. (Aldus Pieter
Vijlbrief)

KOSTBARE RUZIE OVER UNIX-STANDAARD

Serieuze meningsverschillen binnen de
computer industrie over een
Unix-standaard leiden naar een
industriele oorlog, die leveranciers en
gebruikers veel geld kan gaan kosten.
Deze mening zijn een aantal
grootgebruikers toegedaan. Het gaat om
de Europese Commissie, Lockheed en
Shell, die allen deelnemen in een
adviesorgaan ten behoeve van de X/Open
Group. Dit consortium, waarin grote
leveranciers zitting hebben, houdt zich
bezig met de ontwikkeling van
standaarden. Ook een aantal
leveranciers heeft een waarschuwende
vinger opgeheven, waaronder IBM en
AT&T.

Computer fabrikanten, software
ontwikkelaars en gebruikers zijn het
erover eens dat Unix de beste keuze is
als het gaat om een open standaard
besturings systeem. Overname van deze
standaard leidt tot enorme besparingen
voor gebruikers, die software kunnen
draaien op elke Unix machine. Ook de
software ontwikkelaars besparen geld.
Zij hoeven niet meer programma's te
schrijven voor een leverancier, die
weer een iets afwijkend systeem
verhandelt. Ook wordt Unix steeds vaker
een essentiele specificatie voor
overheids contracten wereldwijd.

De tegenstanders van deze ontwikkeling
zijn Unix International, onder
aanvoering van AT&T, en de Open
Software Foundation, onder leiding van
IBM. Zowel Unix International als de
Open Software Foundation, die beiden
een eigen standaard hebben ontwikkeld,
claimden vorig jaar dat hun standaard
moest worden verheven tot wereld
standaard. Eind vorig jaar werd al
geprobeerd om via gesprekken dit
probleem op te lossen, maar deze hebben
tot niets geleid. Inmiddels hebben
beide partijen te kennen gegeven dat
zij voorlopig afzien van verdere
gesprekken. Wel zijn de leden van het
adviesorgaan van X/Open woedend. Zij
stellen dat het gebruik van twee Unix
standaarden voor nog meer verwarring en
kosten zorgt. 'De rivaliteit tussen
Unix International en de OSF werkt de
invoering van open systemen tegen en is
niet in het belang van de gebruiker,'
stelt directie-lid Uwe Hartmann van het
Westduitse Daimler-Benz, een gebruiker.
Intussen blijven beide partijen hun
eigen Unix-versie ontwikkelen en
verwacht wordt dat zij nog dit jaar hun
eerste produkten op de markt brengen.
(Uit: Telecom Daily)

HET KNMI

Wie kent ze niet, die mannen van het
weer, die ons elke dag via radio en
televisie komen vertellen welk weer...
of geen weer ons allen te wachten
staat. Dat bepalen van het weer gaat
natuurlijk niet met het opsteken van
een natte vinger, en dan maar raden uit
welke hoek de wind waait. Er wordt in
ons Koninklijk weer-instituut gebruikt
gemaakt van zeer geavanceerde
apparatuur.

EEN KLEIN STUKJE HISTORIE

In de lente van 1983 begon zich een
storm te ontwikkelen boven het Engelse
Kanaal. Omdat de depressie heel klein
was en zich erg snel verplaatste, was
de toenmalige apparatuur niet in staat
om de juiste kracht ervan te kunnen
bepalen. Al na een paar uur groeide de
kleine depressie uit tot een
gigantische storm en de gevolgen
daarvan liggen ons nog vers in het
geheugen. Kortom, Nederland werd
verrast door een plotseling opkomend
noodweer met enorme windstoten.

SAMENWERKING

De weersvoorspellingen zijn het produkt
van een zeer groot samenwerkings
verband tussen diverse organisaties.
Het overkoepelend orgaan -we hebben het
daar trouwens een tijdje geleden in de
Beeldkrant over gehad- is de WMO (World
Meteorological Organisation) die wordt
gevormd door bijna alle meteorologische
stations ter wereld. Deze WMO heeft een
wereldwijd communicatie- netwerk tot
stand gebracht, het Global
Telecommunications System (GTS), voor
het uitwisselen van gegevens.

Een andere belangrijke organisatie is
het Europese Centrum voor Medium Range
Weather Forecast (ECMWF) in Reading,
Engeland. Het ECMWF is een gezamenlijk
project van Europese landen, waar
gewerkt wordt aan een lange termijn
voorspelling van b.v. 2 tot 6 dagen.

EIGEN SUPERCOMPUTER

Hoewel het ECMWF goed is in het
voorspellen van het weer op de lange
termijn, doet men daar niet aan het
voorspellen van het weer op de korte
termijn. Deze taken worden waargenomen
door de nationale weerstations zoals
b.v. het KNMI in de Bilt. Het KNMI
voorspelt alleen het weer voor
Nederland en dan alleen nog op korte
termijn. Na de volslagen verrassing van
de storm in 1983 is het KNMI andere
methodes gaan toepassen bij het
voorspellen van dergelijke
weersomstandigheden. Voor deze
voorspellingen raadpleegt het
weerstation de gegevens die via
computers binnenkomen. Tot voor kort
was het KNMI niet in het bezit van
eigen computers voor
weersvoorspellingen. Zij maakten
gebruik van de gegevens van andere
Europese weerstations die deze
apparatuur wel hadden. Om toch ook zelf
over de gegevens te kunnen beschikken
is het Koninklijk Nederlands
Meteorologisch Instituut overgegaan tot
de aanschaf van dergelijke geavanceerde
apparatuur. Daaronder valt apparatuur
die elke drie uur een volledige up-date
van het weer geeft. Voorheen was dat
elke twaalf uur. De computer moest wel
in staat zijn om grote hoeveelheden
weersinformatie (barometerdruk,
temperaturen, vochtigheids graden,
zeespiegel, windsnelheden van diverse
hoogten, satelliet data, de hoogte van
het zeewater en de temperatuur van het
zeewater) te verwerken. Ongeveer 90%
van deze informatie komt van GTS, en
wordt in allerlei formaten, tijden en
frequenties doorgegeven. Inmiddels is
het KNMI in het bezit van een CONVEX
supercomputer die voldoet aan de
behoefte van de Nederlandse
weersvoorspellingen. Met deze
supercomputer kan het KNMI nu elke drie
uur, en met 24 uur vooruit, het weer
voorspellen. Het resultaat is dat het
KNMI zich niet meer zal laten verrassen
door een dergelijke storm als in de
lente van 1983. (Met dank aan Lidy
Martin)

MICRO MASTERS HOLLAND

De nationale computer wedstrijd Micro
Masters Holland wordt dit jaar, na 1
jaar afwezigheid, voor de vierde keer
georganiseerd ter gelegenheid van het
850-jarig bestaan van de stad Emmen. De
opdrachtgever voor de wedstrijd is de
Stichting Emmen 850, terwijl de
wedstrijd in zijn geheel wordt
gesponsord door de Industriekring
Emmen. De wedstrijd richt zich op
scholieren van 15 t/m 18 jaar, op
studenten aan universiteiten en
hogescholen en op deelnemers aan zgn.
'computer thuis' projecten. Micro
Masters werd in 1985, 1986 en 1987
georganiseerd in het kader van het INSP
in opdracht van de Ministeries van
Onderwijs en Wetenschappen en van
Economische Zaken. De organisatie
blijft in handen van Aspeslagh Public
Relations te Alphen aan den Rijn.

DOELSTELLING

Het doel van de nationale computer
wedstrijd Micro Masters Holland is om
jongeren, studenten en
computerthuiswerkers te stimuleren in
hun gebruik van en werkzaamheden met
hun computer. Ze mogen zelfgemaakte
programma's insturen in de volgende
categorieen:
- Educatieve Hard/Software
- Toepassings Hard/Software
- Kunstsoftware
- Computerspellen
- Beginners categorie voor hen, die
minder dan 1 jaar computer ervaring
hebben.

De wedstrijd kent een voorronde in de
herfst- vakantie in de 12 provincie-
hoofdsteden in Nederland. De finale
vindt plaats op 9 december 1989 in
Emmen. Hieraan zullen circa 100
finalisten deelnemen.

HOOFDPRIJS

De hoofdprijs van Micro Masters Emmen
850 bestaat uit een complete Amiga 2000
computer, samen met nog enkele Amiga
500 computers. Daarnaast is er nog vele
andere hard- en software te winnen. De
totale prijzenpot zal een waarde hebben
van ongeveer f 50.000,--.

In de eerste helft van april krijgen
informatica docenten van het middelbaar
(beroeps) onderwijs en voortgezet
onderwijs, samen met hogescholen en
universiteiten een poster toegezonden
over Micro Masters Emmen 850.
Geinteresseerden kunnen een informatie
pakket voor deelname aan de wedstrijd
opvragen bij: Micro Masters Emmen 850,
Antwoordnr. 10316 (geen postzegel
nodig), 2400 WB Alphen aan den Rijn.
Telefoon: 01720-76955 (alleen tijdens
kantooruren). De inschrijvings termijn
sluit op 15 september a.s. Deelname is
gratis.

