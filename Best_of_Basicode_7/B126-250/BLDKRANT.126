126, woe 10 feb '88

AMSAT-OSCAR 10

ZL1AOX, een van de kommando stations van OSCAR
10, heeft gekonstateerd dat de zonnehoek voor
de zonnepanelen van OSCAR 10 sneller afneemt
dan verwacht. Daarom heeft men moeten
besluiten dat de satelliet al vanaf 15
februari niet meer beschikbaar is voor
gebruik, ook al is hij dan vaak nog wel
hoorbaar. Alle boordsystemen bleken eind
januari al uit te vallen zodra de satelliet
in de schaduw van de aarde kwam.

UoSAT-OSCAR 11

Nieuw ontwikkelde programmatuur voor de
Digitalker spraaksynthesizer van OSCAR 11
is onlangs in de boordcomputer gebracht en
wordt sinds 28 januari getest. Met deze
nieuwe programmatuur zijn de mogelijkheden
van de Digitalker sterk uitgebreid. Dit is
vooral van belang voor de grote
ski-expeditie over de noordpool vanaf 1
maart, waarbij de Digitalker van OSCAR 11
zal worden gebruikt voor het doorgeven van
allerlei informatie aan de ski-ers, zoals
navigatie informatie.

Verder worden er nieuwe experimenten
uitgevoerd met het CCD videosysteem in OSCAR
11 in samenhang met het DSR experiment. Het
DSR bevat een groot geheugen waarin veel
data, zoals een CCD-beeld, kan worden
opgeslagen en later uitgelezen. De
uitzendingen van de data uit het DSR vinden
gewoonlijk plaats met grote snelheid (2400
of 4800 Baud) via de 70 cm bakenzender. In
het september/oktober nummer (no 5, 1987)
van het IERE-Journal is een reeks artikelen
opgenomen over UoSAT-OSCAR 11, het UoSAT-
grondstation in de University of Surrey en
de experimenten die met OSCAR 11 worden
uitgevoerd.

FUJI-OSCAR 12

In januari is mode JD van OSCAR 12 tijdelijk
buiten bedrijf geweest als gevolg van de te
lage batterijspanning in de satelliet. Nadat
de batterij weer op sterkte was gekomen kon
het normale schema worden hervat.
Diegenen die geinteresseerd zijn in de
experimenten van onder andere G4CUO, waarbij
signalen worden gerelayeerd via twee
satellieten, worden aangeraden te luisteren
op de mode JA downlink frekwentie 435,870
MHz van OSCAR 12. Als men rapporten van de
ontvangst van OSCAR 12 naar de JARL stuurt
kan men een QSL-kaart van OSCAR 12 ontvangen.

AMSAT-Phase 3C

Op 11 januari heeft een kwalifikatie test
van de derde trap van de eerste ARIANE 4
raket plaatsgevonden. Omdat de resultaten
van de test niet geheel naar wens waren
zullen verbeteringen moeten worden
aangebracht. De lancering van ARIANE 401,
vlucht V22, met onder andere Phase 3C aan
boord, is daarom toch weer enkele weken
uitgesteld. Men verwacht dat de lancering
niet voor eind mei of begin juni zal kunnen
plaatsvinden.

PHASE-3C NAAR KOUROU

De voltooide Phase 3C satelliet wordt nu bij
AMSAT-DL in Marburg voorbereid op zijn
transport naar Frankrijk en daarna naar Frans
Guyana. Het transport zal over de weg en per
schip worden uitgevoerd. Er moet in totaal
zo'n 2 ton aan materiaal naar Kourou worden
getransporteerd. Naast de satelliet zelf gaat
veel hulpmateriaal, apparatuur en een
kompleet grondstation mee naar de ESA
lanceerbasis bij Kourou. Bovendien moeten in
de periode tot aan de lancering enkele
technici van AMSAT-DL en van AMSAT-NA naar
Kourou om de satelliet daar voor te bereiden
op de lancering. Na de voltooiing van de
Phase 3 satelliet had AMSAT-DL echter geen
geld meer voor het transport van materiaal
en mensen naar Frans Guyana. Daarom heeft
AMSAT-UK eind januari 13500 Pound Sterling
geschonken aan AMSAT-DL om alle verdere
kosten te dekken. AMSAT-NA is er inmiddels
in geslaagd het grootste deel van de
benodigde 10.000 US Dollars bij elkaar te
krijgen voor de verzekering van de lancering
van Phase 3C. Verdere donaties blijven welkom.

OVEREENKOMSTEN MET OSCAR-10

In een aantal opzichten lijkt Phase 3C veel
op zijn voorganger OSCAR 10. Het mode B
relaisstation en veel van de antenne systemen
komen vrijwel overeen. Het mode L relais
station van OSCAR 10 heeft nooit goed
gefunktioneerd. Als alles goed gaat zal mode
L van Phase 3C zeer goed bruikbaar worden:
350 W EIRP in de uplink zal voldoende zijn.
Nieuw ten opzichte van OSCAR 10 zijn mode J,
mode S en RUDAK.

RUDAK: EEN INTELLIGENTE DIGIPEATER

RUDAK is de afkorting van het Duitse
'Regenerativer Umsetzer fuer Digitale
Amateurfunk Kommunikation'. RUDAK is een
intelligente digitale repeater, die primair
bedoeld is voor AX.25 Packet Radio
kommunikatie tussen alle stations die binnen
het bereik van de satelliet zijn. Omdat de
satelliet in een hoge elliptische baan moet
komen zal hij een groot deel van de tijd
binnen het bereik zijn van de meeste
gebruikers. Daarom achtte men het niet
noodzakelijk ook een packet radio mailbox
systeem of een andere vorm van een
store-and-forward systeem aan RUDAK te
koppelen.

ANDERE FUNKTIES VAN RUDAK

Naast het funktioneren als digipeater zal
RUDAK ook algemene informatie uitzenden in
AX.25 UI-frames. Bovendien krijgt RUDAK een
ROBOT-mode, zoals bij de Radio Spoetniks.
Als men daarbij een Connect tot stand brengt
met RUDAK, dan zal dit systeem antwoorden
met een bericht dat bijvoorbeeld ook
baanparameters kan bevatten. RUDAK
funktioneert geheel onafhankelijk van de
andere systemen aan boord van Phase 3C. Wel
zijn er koppelingen naar de boordcomputer en
naar het mode L relais van de satelliet.

DE HARDWARE VAN RUDAK

RUDAK wordt bestuurd door een 65SC02 CMOS
microprocessor, terwijl de AX.25 protocol
afhandeling wordt verzorgd door een 84C40,
een CMOS-versie van de Z80 SIO. Het systeem
bevat 56 kByte CMOS RAM (D4464) en 2 kByte
FL-PROM (HM6616). Omdat RUDAK uitsluitend
CMOS komponenten bevat is zijn totale
verbruik slechts 400 mW. RUDAK kan alleen
in bedrijf zijn tijdens mode L bedrijf.
Daarbij hoeft de mode L doorlaatband echter
niet ingeschakeld te zijn, want RUDAK heeft
zijn eigen zender en ontvanger. (We ontvingen
deze informatie, zoals altijd, van PA0DLO).

ERS-1 HEEFT OOG VOOR HET WEER

ERS-1, de eerste remote-sensing satelliet
van ESA (European Space Agency), zal begin
1990 worden gelanceerd.
Na de lancering van de eerste Amerikaanse
Landsat satelliet in 1972 en de Franse SPOT
satelliet in 1986, zal ERS-1 de eerste
satelliet zijn die is uitgerust met een
actief Microwave instrument (AMI).
Dit instrument is in staat met twee modes
te werken: als een wind scatterometer,
die informatie geeft over windsnelheden
en windrichtingen van het wateroppervlak,
en als een Synthetic Aperture Radar (SAR).
Deze radar is een belangrijke ontwikkeling
die de satelliet in staat stelt om aan een
zijde van de satelliet te 'scannen' met
een wijdte van 100 km.

ERS MET RADAR ALTIMETER

ERS satellieten zullen ook een radar
hoogtemeter aan boord hebben die reflecties
opmeet van hoog frequente radiogolven.
Een van de voordelen van het werken met
microwave is dat de satelliet door wolken
heen kan kijken. De radar dringt door de
waterdamp -die licht en infrarode
golven absorbeert- heen.

De ERS satellieten leveren snel de
verkregen informatie: binnen drie uur,
dit in tegenstelling tot de overige
remote sensing satellieten die er twee
tot drie weken over doen.

DERDE GENERATIE

Er kunnen beelden worden doorgegeven
van o.a. windsnelheden en windrichtingen,
evenals de hoogte, lengte en richtingen van
golven op de oceaan waardoor een natuurramp
kan worden voorkomen. Door de technische
vooruitgang worden de ERS satellieten wel
de derde generatie genoemd, ervan uitgaande
dat de eerste drie Landsat satellieten de
eerste generatie vertegenwoordigen en de
Landsat 4 en 5, en de SPOT de tweede
generatie waren.
Door gebruik te maken van microwave
technieken zal deze Europese satelliet een
aanvulling betekenen op de Landsat en het
SPOT ruimtevaartuig waardoor een hogere graad
van informatie zal worden verkregen van de
gesteldheid van de aarde.

ERS ALS MILIEUBEWAKER

Door signalen op te pikken die door het
ruimtevaartuig worden afgegeven kunnen de
wetenschapsmensen zien in welke richting
b.v. een olievlek, of een ijsberg gaat.
Verder is er de mogelijkheid tot het
bestuderen van zure regen en de gevolgen
ervan op onze bossen. Evenals het signaleren
van aardbeving gevoelige gebieden.

ERS-1 zal ook de voorloper zijn van een
systeem dat eind deze eeuw operatief zal
zijn en dat een belangrijke rol zal spelen
in de wetenschappelijke studie van oceanen,
landmassa, zeeoppervlakken, onderzee-
topografie, en kustlijnen.

Komende zondag meer over ERS.

NOORDELIJK AMATEUR TREFFEN

Op zaterdag 27 februari wordt door de
Noordelijke afdeling van de Veron/VRZA
weer een amateur treffen gehouden in de
Groningse Martinihal. Behalve het grote
aantal zendamateurs zullen dit jaar ook
de verschillende computerclubs aan deze
manifestatie deelnemen. De deuren van
de Martinihal zijn van 10.00 - 17.00 uur
voor het publiek geopend.
