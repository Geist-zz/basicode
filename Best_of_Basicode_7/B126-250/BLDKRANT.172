172, maa 10 okt '88

VERVOLG ANALYSE SOYUZ-TM5

In Beeldkrant 171 kon U lezen, dat de 2de
poging om met de Soyuz-TM5 te landen 2 omlopen
later zou worden ondernomen. De eerstvolgende
overkomst hier was in MIR-oml. nr. 14657, met
druk radioverkeer op zowel de 121.750 (de '5')
als op 143.625 mc (de MIR). Lyakhov
rapporteerde enorm veel technische gegevens,
waarbij enkele malen duidelijk doorklonk, dat
zij er 'klaar voor waren'. Ook kwam de
computer, de Chayka, regelmatig ter sprake.
Veel gebeurde met het uitwisselen van cijfer
groepen, n.a.w. een andere programmering voor
die Chayka.

DE TWEEDE POGING

Ook deze mislukte. Nu niet door verwarring van
de 'I.K.V.' (infrarood sensor). Men had eerder
op deze omloop voor een juiste standregeling
gezorgd en alleen de computer opgedragen te
reageren als deze stand niet meer goed zou
zijn. Men had de I.K.V. losgekoppeld, dus
verwarring van deze sensor kon geen roet meer
in het eten gooien. Toch kwam er vanuit de 5
(weer via het schip 'Nevel') alweer slecht
nieuws. Uit datgene, wat Lyakhov zei, kwamen
weer een paar opmerkelijke feiten naar voren:

1) VERKEERDE AFLEZING

Lyakhov rapporteerde, dat de motor 60 sec.
(van de nodige 230) had gewerkt en toen was
uitgeschakeld i.v.m. een stabilisatie fout.
Mogelijk een verkeerde aflezing van een
indicator door L., want het waren er maar 6.
(Dit bleek volgens een gesprek Titov-TsUP uit
de Telemetrie; dat het maar 6 sec. waren
geweest stelde Titov zeer gerust). Als het 60
sec. zou zijn geweest zou de baan al
behoorlijk zijn veranderd en dit met nog 24 u.
voor de boeg zou wel eens fataal hebben kunnen
zijn. In latere contacten met TsUP liet L. ook
weten enkele zaken niet goed te hebben gezien,
o.a. een aflezing, die in 'meters lengte' werd
uitgedrukt. L. startte de motor handmatig weer,
maar deze sloeg direct weer af, mogelijk nu wel
door een 'stabilisatie storing' (en maar goed
ook, want als de dampkring onder een verkeerde
hoek wordt geraakt, zijn hitteschilden
onvoldoende!).

2) COMPUTERFOUT

Dan het mysterie van die 6 sec. Het had
n.a.w. niets met een verkeerde stabilisatie te
maken, maar, althans dit werd lange tijd op
TsUP vermoed, een computerfout! Deze fout zou
zijn veroorzaakt door nog in de computer
aanwezige software, die gebruikt was bij de
koppeling van de 5 aan de MIR op 9 juni 1988:
toen moest de '5-motor' in een bepaalde fase
precies 6 sec. werken! Als dit zo is -er zal
nog veel studie moeten worden verricht aleer
men alles voor 100% zeker weet- zal er aan de
computerisatie nog heel wat moeten worden
bijgeschaafd en het zal ongetwijfeld veel
zorgen geven bij de dit jaar nog plaatsvindende
vlucht van de Soyuz-TM7 naar MIR en de terug
vlucht met de Soyuz-TM6 van Titov en Manarov!

UITSTEL

Na de 2de mislukte poging werd besloten de
landing 24 u. uit te stellen. Een collega in
Florida heeft -toen de 5 binnen zijn, maar
buiten ons bereik was- gehoord hoe de Chayka
opnieuw werd geprogrammeerd: enorme reeksen
cijfers werden uitgewisseld. En dat heeft
goede resultaten opgeleverd.

DE DERDE POGING

De Soyuz-TM5 landde bij de 3de poging op 7
sept. 0050UT ten Z. van Dzheskazgan, dus ver
van de landingsplaats van gisteren, maar wel
in een voor landingen vaak gebruikt gebied.
De operatie en landing vonden plaats toen de
Soyuz-TM5 nog niet binnen ons bereik was
gekomen. Voor ons hier ging het dus -gelukkig-
als een nachtkaars uit. Ik ben altijd blij,
als ik radioverkeer van satellieten hoor, maar
voor deze ene keer was ik blij, dat ik niet
meer naar de kosmonauten a/b van de S-TM5
hoefde te luisteren, omdat een mislukte 3de
poging het einde van Lyakhov en Mohmand zou
hebben betekend.

EPILOOG

Tot zover deze 'beschouwing'. Om tot een geheel
juiste analyse te komen is heel veel geduld
nodig. Ook kan dit niet zonder aanvullende
informatie van de Russische kant. En of men
daar het achterste van de tong zal laten zien
valt nog te betwijfelen. In samenwerking met
de Engelse Kettering groep zal het ontvangen
radioverkeer in die spannende periode nader
worden bestudeerd. (Met dank aan Chris van
den Berg, NL-9165/A-UK3202)

NIEUWE BREINBREKER VAN RUBIK

Rubik's Clock, de nieuwste breinbreker van de
45-jarige Hongaarse spellenuitvinder Erno
Rubik, is nu ook in ons land gearriveerd. Hij
werd onlangs als noviteit op de Najaarsbeurs
in Utrecht getoond. In de winkel gaat het spel
f19,95 kosten. Erno Rubik werd vooral bekend
door zijn 'Magische Kubus' waarvan er sinds
1980 over de gehele wereld maar liefst 100
miljoen (officieel geregistreerde) exemplaren
zijn verkocht. Hobbyscoop zond ooit een
programma uit dat deze kubus kan oplossen.

Rubik's Clock bestaat uit een ronde schijf met
aan weerszijden negen kleine klokjes, die door
middel van vier wieltjes en vier knopjes
verdraaid kunnen worden. De kunst is nu om
alle wijzers van de klokjes tegelijk op 12 uur
te krijgen (of op iedere andere tijd exact
gelijk te zetten). Dat is echter gemakkelijker
gezegd dan gedaan: het binnenwerk is namelijk
zo vernuftig geconstrueerd, dat sommige klokken
met andere 'mee' gaan, maar andere weer niet.
Het is in eerste instantie zaak uit te vinden
hoe. Het lijkt, net als bij de kubus,
aanvankelijk vrij eenvoudig, maar wie er aan
begint denkt daar al gauw anders over. De
puzzel lijkt enerzijds veel tegenstrijdigheden
te bevatten, maar zit aan de andere kant weer
heel logisch in elkaar. Voor wie zich er op
stort, wordt het al gauw een uitdaging of een
nachtmerrie. Het allermoeilijkste van Rubik's
Clock, die de toepasselijke bijnaam 'Midnight
Madness' kreeg, is nog om hem weg te leggen...

PRIJZEN FLOPPIES LOS VAN KWALITEIT

Duur betekent niet goed en goedkoop betekent
niet duurkoop. De prijs van diskettes heeft
niets met de kwaliteit van het produkt te
maken. Ook heel bekende (en dure) fabrikanten
maken diskettes die de normen niet doorstaan.
Alle kreten op de diskette-doos ten spijt.
Een deel van de goedkope merkloze (of 'witte')
diskettes kan zich meten met de grote merken.
Deze uitkomst publiceert Personal Computer
Magazine in haar oktober uitgave.

Volgens PCM is nog nergens ter wereld een
grootschalig onderzoek gedaan naar de kwaliteit
van diskettes. Misschien omdat er zoveel
facetten zijn die gemeten moeten worden. PCM
vond het echter tijd worden voor een dergelijk
onderzoek en plaatste een enquete formulier in
haar juni uitgave. Tegelijkertijd startte een
technisch onderzoek (waarvoor 3000 diskettes
over heel Nederland zijn gekocht) en een markt
onderzoek (gehouden door Business View).

Zo'n 1300 PCM lezers reageerden spontaan op
deze oproep. De resultaten liegen er niet om:
het grootste deel van de respondenten (33%)
baseert de keus voor een diskette op de prijs.
Tevens vindt de helft van de PCM lezers dat er
wel degelijk verschillen in kwaliteit zijn
tussen de merken (ca. 50%), maar ook dat de
prijs niet met de kwaliteit te maken heeft
(41%). Deze percentages rolden ook uit het in
opdracht van PCM gehouden markt onderzoek.

Deze opvattingen zijn bevestigd door het
technisch onderzoek. Grote merken vielen door
de mand (sommige voldeden niet eens aan hun
eigen specificaties), terwijl met name witte
merken soms opvallend goed presteerden.

In het onderzoek werd onder meer gekeken naar
de variatie van de magnetische laag (modulatie)
en eventuele defecten (missing bits). Opvallend
was hoe goed sommige merkloze 5,25 inch
diskettes (de goedkoopsten) zich verhielden tot
de bekende merken. Deze waren over het algemeen
ook acceptabel, maar bij sommige (met name
diskettes uitgebracht onder de naam van
computer fabrikanten) was de prijs- kwaliteit
verhouding volledig zoek. Te veel geld voor een
middelmatige diskette. De populairste merk-
diskettes (3M, Nashua en TDK) komen ook goed
uit het technische onderzoek.

De overige resultaten (en een complete
onderzoeks verantwoording) zijn te lezen in
het oktober nummer van PCM.

AFSCHEIDSCOLLEGE PROF VERHOEFF

De hoogleraar J J Verhoeff (een in Nederland
wijd en zijd bekende computer-prof) heeft
onlangs met een geestige reden afscheid
genomen van zijn studenten aan de Erasmus
Universiteit in Rotterdam. In het auditorium
waren ook vele bekenden van dhr. Verhoeff
aanwezig, onder meer van de vroegere vereniging
Teachip, waarvan hij voorzitter is geweest.

Professor Verhoeff ging met pensioen. Maar met
zijn laatste college gaf hij studenten en
bekenden veel stof tot nadenken. Hoewel zijn
rede over 'Fractals' ging: een wiskundige
aangelegenheid, was het een aansporing van de
spreker om na te denken over toekomst
verwachtingen en voorspellingen aan de hand
van statistieken. 'Zelden voorspelt men het
weer goed, zelden ook komt de voorspelling
van een politicus uit,' orakelde de professor.

Hobbyscoop heeft de hand weten te leggen op
1000 exemplaren van de slotrede van professor
Verhoeff. Wie het wiskundig getinte, maar
zeer geestige werkje wil hebben, zou even
onderstaande bon moeten invullen:

----------------------
NOS-RADIO - HOBBYSCOOP
Lezing prof. Verhoeff
Postbus 1200
1200 BE Hilversum
----------------------

COMPUTER INFO BEURS

Dit najaar wordt voor de tiende keer de
Computer Info Beurs gehouden. Deze keer duurt
de beurs twee dagen, en ze krijgt een duidelijk
zakelijk accent, doordat uitgebreid aandacht
wordt besteed aan onderwerpen als opleidingen,
Desktop Publishing, het Unix besturings systeem
en PC Prive projecten.

De beurs vindt plaats op vrijdag 11 en zaterdag
12 november 1988 in de RAI te Amsterdam. Op de
vrijdag worden seminars en bijeenkomsten
georganiseerd over Unix en Desktop Publishing,
terwijl PC Prive leveranciers zich zullen
presenteren aan (mogelijke) klanten en
gebruikers. Ook zullen er gebruikers groepen
aanwezig zijn. Naast de zakelijke beurs vindt
op zaterdag bovendien de traditionele koopbeurs
plaats, waar de bezoekers kunnen profiteren van
zeer lage prijzen voor computers, randapparaten
en supplies zoals diskettes en printer papier.

De toegangsprijs bedraagt f7,50 per dag of
f12,50 voor twee dagen. Kaarten zijn te koop
aan de kassa of te bestellen door overmaking
van het betreffende bedrag op giro 1585491
t.n.v. Sala Communications te Amsterdam.
