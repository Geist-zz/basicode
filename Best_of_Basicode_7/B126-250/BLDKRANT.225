225, maa 01 mei '89

TDRS ANTARES VOOR MIR COMMUNICATIE

Op 4 april 1989 en enkele malen daarna
werden verbindingen gemaakt via een
geostationaire Tracking and Data Relay
Satellite, door hen 'Antares' genoemd.
Het lukte enkele malen goed en er werd
een TV uitzending (zwart-wit) mee
ontvangen, er werd ook verbinding met
TsUP over onderhouden en Telemetrie mee
overgebracht. Het grootste deel van de
maand kwam deze TDRS niet meer ter
sprake. Pas op 23 april 1989 werd
Antares gebruikt in de oml. 18267
1220-1230UT. Toen werd het radioverkeer
zowel via Antares als via de 143.625 mc
afgewikkeld. Het valt te verwachten,
dat in de toekomst deze TDRS'en een
veel grotere rol zullen spelen en de
VHF naar de achtergrond zullen
verdringen. Probleem met TDRS-verkeer
is nog steeds de nauwkeurigheid,
waarmee de antenne moet worden gericht.

PROGRESS-41 LOSGEMAAKT VAN MIR

Dit vrachtschip is langer aan MIR vast
blijven zitten dan was voorzien in de
plannen van begin dit jaar. Al in begin
april zou de Progress-42 komen. Dit
ging niet door na de drastische
wijzigingen in de plannen en dus hield
men Progress-41 zolang mogelijk vast.
Dit schip was hard nodig om als
'afvalbak' te fungeren en om het
station MIR in een hogere baan te
brengen. Tweemaal werden hiervoor de
motoren van de Progress-41 gebruikt: op
16 of 17 april 1989 en vlak voor het
ontkoppelen op 21 april 1989.

SOYUZ-TM7 GELAND OP 27 APRIL 1989

De laatste dagen werd dit ruimteschip
herhaaldelijk getest en dat hield in,
dat enkele malen het radioverkeer liep
via de 121.750 mc. In de ochtend van 23
april 1989 (oml. 18264, 0732-0742UTC)
was de bemanning aan boord van de S-TM7
en testte de motor van hun
'pendelschip'. Hierbij werd deze motor
gebruikt om nogmaals de baan van MIR te
verhogen.

Op 27 april 1989 om 0259UTC landde de
capsule met Volkov, Krikalyov en
Polyakov ten N.O. van de plaats
Dzheskazgan in Kazakhstan. Alles was
volgens plan verlopen en er waren nu
geen problemen (zoals met S-TM5 en
S-TM6) zodat uitstel niet nodig was. De
landing op de geplande tijd hield in,
dat het radioverkeer in Nederland niet
kon worden ontvangen, omdat alles zich
voor ons ver achter de oostelijke
horizon afspeelde.

MIR VOORLOPIG ONBEMAND

Het ligt in de bedoeling om ong. 3
maanden te wachten alvorens een nieuwe
bemanning te sturen. Ook wil men nog
dit jaar de 2 grote modules (D en T)
vastkoppelen aan het station. De
eerstvolgende bemanning zal (althans
volgens Polyakov) bestaan uit 2 man.
Aan te nemen valt, dat er nog heel wat
studie te doen is alvorens de nu
opgesomde plannen kunnen worden
uitgevoerd. Het meest voor de hand
ligt, dat er eerst een reparatie ploeg
naar MIR zal gaan om een flink aantal
technische gebreken te verhelpen. Uit
het radioverkeer der laatste weken
bleek dat er nogal wat aan reparatie of
vervanging toe is.

Inmiddels is de onbemande MIR alweer
enkele malen binnen ons bereik geweest
en zoals viel te verwachten wordt
enkele minuten voordat MIR over de
horizon duikt de Telemetrie zender op
166.125 en 165.875 mc aangezet.

RADIOVERKEER IN AFGELOPEN DAGEN

Dit was erg intensief en gaf een goed
inzicht in datgene, wat de bemanning
had te doen alvorens veilig terug te
keren.
1. Alles wat niet meer nodig was moest
in de Progress-41 en toen deze was
afgestoten in het B.O.
(leefcompartiment van de S-TM7) worden
gestouwd.
2. Aan de hand van een uitgebreide
controle lijst moest de S-TM7 en vooral
de computer (de Chayka) daarvan grondig
worden gecontroleerd. Hierbij kwam het
radioverkeer ook enkele malen op de
121.750 mc.
3. MIR werd enkele malen in een hogere
baan gebracht. Eerst vlak voordat de
Pr-41 werd afgestoten en daarna met
behulp van de motor van de Soyuz-TM7.
Het apogeum van MIR ligt nu dan ook
ruim boven de 400 KM. Hiermee is dus
het natuurlijke verval (decay, drag of
afremming), waardoor het station weer
hoogte verliest, enigszins
voorgecompenseerd. De wel zeer
drastische baanverhoging zou een
indicatie kunnen zijn, dat de onbemande
status van MIR aanzienlijk langer dan 3
maanden gaat duren!
4. Het goed achterlaten van het
station. Polyakov noemde de bemanning
af en toe 'de conserveerders'. Zo was
er veel werk in de astrofysische module
Kvant. Deze blijft gewoon actief onder
controle van TsUP, maar de bemanning,
vooral Krikalyov, moest alles goed
controleren en waar nodig computermatig
calibreren. Met dit werk was men nog
druk tijdens de voorlaatste overkomst
van MIR op 26 april (oml. 18311,
0943-0948UTC). Alvorens met TsUP te
gaan werken namen de cosmonauten
afscheid van het volgschip Kosmonavt
Vladimir Komarov. Zonder meer is de
relatie van deze bemanning met dat
schip in de laatste maanden zeer goed
geweest.
Chris van den Berg, NL-9165/A-UK3202

VERWARRING IN DE PC-INDUSTRIE

Er heerst grote verwarring onder de
gebruikers en leveranciers van PC's.
Dit leidt ertoe dat de industrie
economisch gesproken zware tijden
tegemoet gaat. Dit bleek tijdens de
conferentie 'Core Issue For 1989 in the
PC Industry', die tijdens de
Comdex-Spring werd gehouden.

Er zit voor de Amerikaanse computer
industrie een economische terugval aan
te komen, aldus William Zachmann van
Canopus Research. Hoewel geen van de
deelnemers aan de conferentie een
negatieve groei voorziet, is men het er
wel over eens dat de groei aanzienlijk
terug zal lopen.

KEUZEMOGELIJKHEDEN

Gebruikers organisaties zullen in de
komende maanden in toenemende mate hun
investeringen terugbrengen. Zij willen
daarmee tijd creeren om de zaken eens
goed op een rijtje te zetten. Er zullen
keuzes gemaakt moeten worden tussen een
centrale automatisering vanuit een
rekencentrum of juist de
decentralisatie van PC's en servers.
Ook zal er gekozen moeten worden tussen
een leveranciers- specifieke dan wel
een open systeem aanpak, een keuze die
in veel gevallen nog gemaakt moet
worden.

WELK SYSTEEM?

Er bestaat veel verwarring over de
vraag wat de volgende stap nu moet
zijn. In feite wil men drie vragen
beantwoord zien:
-Welk besturings syteem moet ik
aanschaffen?
-Welke gebruikers interface moet ik
nemen?
-Welke eindgebruiker applicaties moet
ik nu zelf ontwikkelen en welke kan ik
in de vorm van een standaard-pakket
gewoon kopen?
Menig gebruiker zal eerst de antwoorden
op deze vragen willen hebben voordat
tot aankoop van de apparatuur wordt
overgegaan.

Niet alleen de gebruikers maar ook de
hard- en software leveranciers zien
zich voor dezelfde keuze gesteld. Alle
leveranciers zullen trachten de markt
te 'pakken', enkelen zullen er
gigantisch aan verdienen, anderen
daarentegen zullen er gigantisch aan
verliezen.

MCA CONTRA EISA

Over de strijd tussen de MCA (Micro
Channel Architecture) en de EISA
(Extended Industry Standard
Architecture) waren de meeste
deelnemers aan de conferentie het eens:
beiden hebben bestaansrecht, en beiden
zullen door de markt geaccepteerd
worden.

Sinds EISA is aangekondigd, zijn de MCA
verkopen gestegen en is IBM verloren
terrein gaan terugwinnen. Dat komt met
name doordat succesvolle
PC-leveranciers vast zitten en moeten
wachten tot de EISA chipsets
beschikbaar zijn.

Eensgezindheid bestond er ook over de
afloop van de ruzie tussen de Open
Software Foundation en Unix
International. OSF zal het pleit
winnen, al was het alleen maar vanwege
de keuze van de Motif gebruikers
interface die grote gelijkenis vertoont
met de Presentation Manager en de
binnen de SAA gedefinieerde interface.
(Uit: Computable)

ONS OOR EN HET GELUID OM ONS HEEN

Onder deze titel heeft het TNO een
nieuw boekje uitgebracht.

Half Nederland klaagt over een of
andere vorm van geluidshinder, bijna de
helft van de industrie- arbeiders heeft
problemen met het hoorvermogen en veel
mensen lijden aan gehoorverlies.

HET OOR

Onze oren werken continu, dag en nacht.
Doordat we er twee hebben zijn we in
staat richtingen te onderscheiden. Maar
zelfs als een van beiden door welke
oorzaak dan ook is uitgeschakeld, kan
het overgebleven oor zijn taak nog heel
goed aan. Over het oor en het geluid
gaat het tiende boekje uit de TNO
Inforeeks.

GELUIDSBELEVING IS SUBJECTIEF

De wijze waarop wij geluid beleven is
uitermate gecompliceerd. Het gebonk in
de voortrazende trein stoort ons niet
bij het lezen, want wij ervaren dat
geluid als acceptabel onderdeel van het
willen bereiken van ons reisdoel.
Anders ligt het met het lawaai van 'die
brommerheld van hiernaast', dat ergert
ons vanwege de zinloosheid. Zo spelen
allerlei subjectieve factoren een rol
bij het kunnen tolereren van geluid.
Het is van groot belang behoedzaam om
te gaan met ons gehoor en ons eigen
handelen heeft daar veel invloed op.
TNO staaft deze bewering met een groot
aantal adviezen.

BELANGRIJKE VRAGEN

Het boekje geeft antwoord op vragen
als:
- Wat is geluid eigenlijk?
- Wat zijn decibels, frequenties en
toonhoogtes?
- Hoe werkt het oor?
Maar ook op vragen als:
- Wat kunnen we verdragen aan geluid?
- Hoe reageert ons lichaam op lawaai?
- Hoe beinvloedt geluid, zeg maar
herrie, onze prestaties, ons geheugen
en ons beoordelings vermogen?
- Wat is het effect van ouder worden?

Uiteengezet wordt dat een
gehoorapparaat aan zeer specifieke
eisen moet voldoen en absoluut niet
vergelijkbaar is met b.v. een bril.

GEHOORBESCHERMING

Op de werkplek kunnen we aan gehoor
bescherming doen, maar ook thuis is
volgens TNO veel te bereiken. Een
beetje doe-het-zelver vindt een
uitgebreide hoeveelheid tips om
zichzelf een weldadige stilte te
bereiden. Daarbij geldt een belangrijke
waarschuwing: geluid is dunner dan
water. Met andere woorden: door een lek
kan een stortvloed van geluid stromen.
Het laatste hoofdstuk gaat over de
mogelijkheden die de wetten -het zijn
er zes in totaal, naast de Algemene
Politie Verordeningen- ons bieden om
ongewenste geluiden in te dammen.

Het nieuwe TNO-boekje 'Ons oor en het
geluid om ons heen' is in de boekhandel
verkrijgbaar en kost f 9,90.
          