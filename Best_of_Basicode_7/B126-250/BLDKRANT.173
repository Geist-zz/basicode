173, woe 12 okt '88

MICROSATS

AMSAT-NA heeft een overeenkomst gesloten met
ESA voor de lancering van de vier Microsats
met vlucht V34 van een ARIANE 4 raket in juni
1989. De vier satellieten zijn:

1) PACSAT-1: deze satelliet bevat een 'store
and forward' packet-radio relais station.
Hij kan door commando stations worden
omgeschakeld tussen 1200, 2400 en 4800 baud.
De modulatie methoden zijn gelijk aan die die
worden gebruikt in JAS-1: Manchester gecodeerd
FSK op 2 meter en PSK in de downlink. Het
ontwerp gaat uit van een positief power-
budget en van 3 Watt output in de downlink.
De satelliet is ontworpen in samenwerking met
de TAPR groep.

2) DOVE staat voor 'Digital Orbiting Voice
Encoder' en bevat hoofdzakelijk een digitalker
en een mogelijkheid langs digitale weg audio
te produceren. Het is AMSAT's eerste deelname
aan een satelliet die hoofdzakelijk bedoeld is
voor educatieve doeleinden. Het project is
gestart door PY3BJO.

3) PACSAT-2 is een CCD-camera missie die ook
als normale PACSAT kan werken. Mocht de camera
niet werken, dan kan de satelliet als gewone
PACSAT worden ingezet. Aan het begin van de
missie zullen echter hoofdzakelijk beelden van
de camera worden uitgezonden, waarbij de data
digitaal via AX.25 (UI) frames worden
uitgezonden. Software voor decoderen en
displayen van deze data zal via het AMSAT
Software Exchange ter beschikking komen.

4) PACSAT-3 is gelijk aan Pacsat-1 en wordt
gefinancierd en gebouwd in samenwerking met
AMSAT-LU.

UoSAT D & E

Behalve deze vier 'Amerikaanse' satellieten
gaat op deze ARIANE-4 nog een vijfde en
mogelijk zelfs zesde amateur satelliet mee:
UoSAT D en E. De configuratie van deze twee
is nog niet geheel bekend, maar tenminste een
ervan wordt een amateur satelliet.

De baan waarin dit zestal moet gaan komen is
een zonsynchrone polaire baan op 800 km
hoogte. De z.g. Primairy Payload op missie V34
is de franse SPOT-2 aardobservatie satelliet.
(Met dank aan PA0JJT)

OP NAAR EUROPESE ZENDVERGUNNING

Van de Engelse administratie is bericht
ontvangen dat de CEPT-recommendatie van
toepassing zal worden verklaard per 1 jan '89.
Dan zal men met de CEPT vergunning daar dus
ook mogen zenden.
De Radio Controle Dienst zal binnenkort in de
internationale werkgroep CEPT/RARF een
voorstel indienen over Europese
zendmachtigingen. De bedoeling van het voorstel
is dan dat een amateur die eenmaal in een
Europees land examen heeft gedaan in alle andere
landen een permanente machtiging kan krijgen. De
CEPT recommendatie geeft nu meestal het recht om
in een land te zenden voor een beperkte tijd
(vakantie). Zodra hier meer over bekend is zal
de RCD de verenigingen hierover inlichten.

AMATEURDAG EN EXAMEN

Bij wijze van experiment zal binnenkort op de
Dag van de Amateur in de Flevohof op 12 november
de gelegenheid worden geboden om zich op te
geven voor de voorjaarsexamens 1989. Vanaf 14
november kan dat telefonisch bij het
secretariaat in Groningen.
Nog een opmerking van de RCD: wie zijn
vergunning niet wenst te behouden moet dit
voor 31 december schriftelijk aan de RCD in
Groningen melden. Wordt het verzoek na die
datum gedaan dan zal men voor het komende
jaar toch moeten betalen omdat men een
strakker incasso-beleid bij de RCD zal
gaan voeren.

RADAR GAAT WEG

In de komende tijd (okt/nov) zal de radar
bij Herwijnen, die ooit ergens in de buurt
van 1296 MHz was neergezet en daarmee DX-en
rond deze frekwentie vrijwel onmogelijk
maakte uit de 23-cm band verdwijnen.
Verder is besloten dat gelicenseerde
zendamateurs, wanneer zij daar een verzoek
voor indienen, in aanmerking kunnen komen
voor zenden in de 9 cm-band. Het gaat om
het gedeelte 3456 tot en met 3458 MHz.
De RCD wijst er verder op dat er nogal
wat publikaties cirkuleren om zenders om
te bouwen of het werkingsgebied te
vergroten tot buiten de amateurbanden.
Het navolgen van deze wijzigingen kan
allereerst storingen tot gevolg hebben en
is voorts in strijd met vergunning, terwijl
de zender zelf ook niet meer aan de eisen
voldoet.

50 MHz OPEN VOOR SSB

In overleg met de beheerder van de 50 MHz
band is besloten dat radiozendamateurs in
het frekwentiegebied 50,100 tot 50,300 MHz
nu eveneens de klasse J3E (SSB) zullen mogen
gebruiken. Deze 200 kHz zijn vrijgegeven,
ook voor C-amateurs onder het strikte
beding dat de gelicenseerden zich aan de
bepalingen zullen houden.
In Nederland wordt het VHF TV-kanaal van 47
tot en met 54 MHz niet gebruikt voor omroep.
Wel wordt in de kabelnetten deze band gebruikt
voor het transport van TV-uitzendingen. De
kabelsystemen moeten in principe bestand zijn
tegen instraling van buitenaf. Echter de kabel
tussen de televisie en het aanluitdoosje van
het kabelsysteem - en het TV-toestel zelf -
kunnen in een aantal gevallen niet voldoende
bestand zijn tegen instraling van de 50 MHz
signalen. 50 MHz uitzendingen kunnen dus soms
toch TV-ontvangst verstoren.

MEER KLACHTEN VERWACHT

Met de introductie van SSB in de nieuwe band
verwacht de RCD dat het aantal klachten zal
toenemen. Gelet hierop zullen zendamateurs
hun uitzendingen moeten staken dan wel bepaalde
voorzieningen moeten treffen ter voorkoming
van klachten.
De limiet van 1 volt per meter zal bij 50
MHz klachten veelal niet haalbaar zijn. Het
maatschappelijk belang zal hierbij zwaarder
moeten wegen dan de belangen van de amateurs.
De RCD hoopt met deze uitbreiding van de
toestemming de experimenten extra te stimuleren
en hoopt tevens dat de radiozendamateurs
begrip hebben voor de afwijkende situatie.
Voor gebruik van de 200 kHz in deze band is
een speciale toestemming van de RCD nodig
die schriftelijk moet worden aangevraagd
in Groningen. Er zijn tot op heden 439
toestemmingen verleend. De betreffende
machtiginghouders zullen hierover zo spoedig
mogelijk worden geinformeerd.

VOORJAARSEXAMENS ZENDAMATEURS

In het voorjaar van 1989 zullen door de examen
commissie voor radio zendamateurs de volgende
examens worden afgenomen:
- Radio techniek en Voorschriften I en II op
19 april 1989 te Utrecht;
- Opnemen en Seinen van morse tekens met
snelheden van 8 en 12 woorden per minuut in de
periode 9 mei 1989 tot 19 mei 1989 te Utrecht.

Aanmelden is mogelijk op zaterdag 12 november
bij de stand van de Radio Controle Dienst op de
Dag voor de Amateur in de Flevohof en tijdens
werkdagen vanaf 14 november 1988 tot en met 31
januari 1989. Het aanmelden dient vanaf 14
november TELEFONISCH te geschieden bij het
Examen secretariaat voor Radio zendamateurs te
Groningen, telefoon 050-608029. De aanmeldingen
worden schriftelijk bevestigd. Via dit nummer
kunnen desgewenst nadere inlichtingen worden
verstrekt. De kosten voor deelneming bedragen
f62,50 per examen.

PACKET RADIO

Packet radio (ook interessant voor de luister-
of liever kijk-amateur) wordt steeds meer
gebruikt en is bepaald populair bij degenen
die er ervaring mee hebben opgedaan. Het is
zowel te vinden op 2-meter (144.650 en 144.675
MHz) als op de 70 cm-amateur band. Het klinkt
als Basicode, maar wordt verzonden in korte
blokken (bursts of packets). In de toekomst
zal packet radio vermoedelijk vooral in de
70 en 23 cm-band bedreven worden.

Vanwege het toenemend gebruik en de
interessante perspectieven die het biedt
heeft onder meer de VERON een commissie in
het leven geroepen die zich speciaal met
dit onderwerp bezig houdt. Daarin hebben
enkele zendamateurs zitting die van wanten
weten omdat ze zich ook beroepshalve met
communicatie bezig houden. De commissie
wil met enkele kleine regeltjes zien te
voorkomen dat het een puinhoop wordt in
Nederland op dit gebied, en daarom is er een
voorstel voor indeling naar regio ingediend.

REGIONALE SPREIDING

Het voorstel is afkomstig van Gerard v.d.
Grinten (PA0GRI). Hij schrijft: hier is het
bandplan voor het packet gebied van het
430 Mhz stuk van de 70 cm band. Het is
gebaseerd op het IP bandblan. Er is zoveel
mogelijk ruimte gelaten tussen de locaties
en frequenties. Dus geen twee gebieden op
naastliggende frequenties en regio's.

430.600     Zh-2        Friesland
430.625     Nb-Oost     Reserve
430.650     Flevo       Zeeland
430.675     Algemeen    Algemeen
430.700     Nh-1        Gelderland
430.725     Groningen   Utrecht
430.750     Limburg     Nh-2
430.775     Nb-West     Drente
430.800     Zh-1        Overijssel

Verklaring v.d. afkortingen:
Zh-1  Zuid-Holland lijn boven Delft-Oudewater
Zh-2      ,,            eronder
Nh-1  Noord-Holland boven het Nh kanaal
Nh-2         ,,     eronder
Nb-Oost Noord Brabant lijn tussen Tilburg en
Den Bosch naar beneden
Nb-West      ,,    ten westen van die lijn

VEEL VERKEER

Omdat het verkeer door heel Nederland nu al
de pan uit rijst wil de VERON-commissie een
centraal knooppunt in Nederland vestigen.
Een soort 'telefoon centrale'. Hiervoor is
vooralsnog geen geld beschikbaar. Hoe de
verwezenlijking moet plaatsvinden is nog
een punt van discussie, maar er zijn wel
mogelijkheden in samenwerking met
Hobbyscoop in Hilversum.

Naast dit centrale knooppunt (dat dus niet
door een gewone packeteer te benaderen is)
zullen er een aantal secundaire netwerk
knooppunten komen. Als secundaire knooppunten
komen voorlopig de volgende PI8-stations in
aanmerking: PI8DZI, PI8VRZ, PI8THT, PI8NYM,
PI8ZAA, PI8HWB, PI8HVH, PI8ESA. Deze lijst
is echter nog niet definitief. Wel dienen voor
deze knooppunten weer LOP's (lokale opstap
punten) te worden gecreeerd die op de door
Gerard aanbevolen frequenties dienen te werken.

De commissie vindt dat op de dag van de amateur
over al deze zaken een lezing moet worden
gehouden, zeker gezien de belangstelling die
voor dit onderwerp verwacht wordt.
