177, maa 24 okt '88

GEBRUIK FRANSE MINITEL NEEMT AF

De Franse videotex dienst Minitel wordt
geconfronteerd met een afnemend gebruik. Werd
er in het tweede kwartaal van 1987 nog 98
minuten per maand per Minitel van de diensten
gebruik gemaakt, in het tweede kwartaal van
dit jaar is dat gedaald tot 78 minuten. In het
eerste kwartaal is in vergelijking met '87 al
een forse daling opgetreden van 106 naar 84
minuten per maand. Ook het tweede, derde en
vierde kwartaal van '87 zagen met resp. 98, 84
en 85 minuten het gebruik dalen, zo concludeert
de studie 'Teletel, lotgevallen van een
grootschalig videotex project'. Sinds begin
1987 is vooral het gebruik op de particuliere
markt gedaald. Er is daarentegen een forse
toename te constateren in het zakelijke gebruik
van Minitel. France Telecom maakt na 7 jaar
Minitel nog steeds verlies. Per maand worden er
100.000 gratis terminals bij particulieren
geplaatst. De studie 'Teletel, lotgevallen van
een grootschalig videotex project' is
verkrijgbaar bij onderzoeks bureau Telematique
Internationale Professionelle en kost f375.
Informatie: 09-33-1-47885048. (Uit: Telecom)

VENDEX KOMT MET NIEUWE PC'S

Na de Headstart I, komt Vendex Technologies
eind oktober met de Headstart II en III.
De machines hebben de volgende specificaties:

HEADSTART II XT

Standaard een 3.5 (1.44 Mb) en een 5.25 inch
diskdrive. 640 k Moedergeheugen. Voorzien van
een 8088-1 chip met 4.77 en 9.54 Mhz snelheid.
Het PS/2 toetsenbord heeft 102 toetsen. Naar
keuze met een 14 inch flatscreen amber monitor
of een CGA-monitor.

De kast is laag en ziet er fraai uit. Bij het
opstarten verschijnt het 'Headstart
Environment', waarin alle programma's
geintegreerd zijn. Een flinke hoeveelheid
Nederlandstalige software wordt bijgeleverd:
Framework II, Floppy Driver, een grafisch
programma, snel leren typen en een programma
om te leren omgaan met de computer. Optioneeel
kan een 32 Mb harddisk en een muis worden
aangesloten. Prijs met monochroom monitor rond
de f2500. Met 32Mb harddisk ongeveer f3300.

HEADSTART III

Het paradepaardje met een 80286 chip (12Mhz
snelheid). Ook hier een 3.5 en een 5.25 inch
diskdrive met resp. 1.44 Mb en 1.2 Mb
opslagruimte. Bovendien een snelle 32 Mb
harddisk. Het centrale geheugen is 1 Mb groot
en uitbreidbaar tot 3 Mb. Standaard is de VGA
chip en VGA monitor, voor een fraai
kleurenbeeld. Het PS/2 toetsenbord heeft 102
toetsen. OS/2 is voorbereid en een muis is
aanwezig.

Aan software worden de volgende pakketten
meegeleverd: Framework II, (spreadsheet,
tekstverwerking enz.), Three D-Graph, (een
driedimensionaal grafisch pakket), Splash,
(een tekenprogramma), Publish-it, (een desktop
publishing programma) en enkele educatieve
programma's.

Ook hier het 'Headstart Advanced Environment',
waarin alle pakketten zijn geintegreerd,
inclusief een aantal utilities zoals XtreePlus,
Floppy Driver en Bookmark Plus. Deze laatste
zorgt ervoor dat bij een stroomstoring toch
alles bewaard blijft. De prijs zal rond de
f6800 liggen. Verkoop: V&D en Dixons.

Binnen niet al te lange tijd komt een
uitgebreide TEST van beide machines in de
HCC Nieuwsbrief. Het streven is in het januari
nummer, afhankelijk van het tijdstip waarop
de machines ter test worden aangeboden.
Lucie Blom, hoofdredactrice HCC Nieuwsbrief.

THUISGEBRUIK PC'S IN VS

Het aantal PC bezitters in de Verenigde Staten
is gelijk gebleven met vorig jaar: 15 procent
van de bevolking werkt thuis met een personal
computer. Dat meldt het marktonderzoeks bureau
Dataquest na een onderzoek onder 2700
Amerikanen naar het gebruik van personal
computers. Wel is er een wijziging in de soort
systemen, die thuis staan. Vorig jaar kostte
37,3 procent van de systemen meer dan $1000.
Dit jaar is dit percentage gestegen naar de
43,7 procent. Veel van de gebruikers hadden
vorig jaar nog een systeem van onder de $500,
maar kochten dit jaar een nieuw systeem van
boven de $1000. De onderzoekers menen dat veel
van de machines nu thuis worden gebruikt voor
zakelijke toepassingen. 23,8 procent van de
ondervraagden had een Commodore computer staan,
gevolgd door een Apple (17,4 procent) en IBM
(14,3 procent). Andere veelgenoemde
leveranciers zijn Tandy, Texas Instruments,
Compaq, Leading Edge, Atari, Kaypro en AT&T.
Tekstverwerking blijft de meest genoemde
toepassing, ook al is er vergeleken met vorig
jaar een lichte daling merkbaar. (Uit: Telecom)

WIJZIGINGSVOORSTELLEN CHIP-AKKOORD

Amerikaanse elektronica-, computer- en chip-
fabrikanten willen dat het handels akkoord
tussen de VS en Japan wordt aangepast of in
zijn geheel worden geschrapt. Een dezer dagen
zendt een groep afgevaardigden een lijst met
voorstellen voor wijziging van het bestaande
chip-akkoord tussen beide landen naar de
Commerce Departement en de Office of the US
Trade Respresentative in Washington. Meer
gedetailleerde aanbevelingen volgen binnen
twee maanden.
Binnen de VS zijn al voorstellen gedaan voor
nog strengere controle op naleving van het
chip-verdrag. Maar de Japanse overheid heeft
gezegd woedend te zullen reageren als de VS
meer sancties afkondigen. Al eerder werden
sancties in het leven geroepen door de VS,
omdat Japan onvoldoende pogingen ondernam om
haar chip-markt (ter waarde van $16 miljard)
open te stellen voor Amerikaanse chip-
leveranciers. Het chip-akkoord is opgesteld
in 1986 en is vijf jaar geldig.

DUMPING RAM-CHIPS

Het akkoord moest voorkomen dat Japan
geheugenchips dumpte op de Amerikaanse markt
en de Japanse markt openstellen voor
buitenlandse bedrijven. Het is onwaarschijnlijk
dat president Reagan nog nieuwe sancties tegen
Japan zal afkondigen.
Japan wil een einde aan bestaande sancties
zoals 100 procent belasting op een aantal
export produkten naar de VS. Een afgevaardigde
van het Japanse ministerie van Handel en
Industrie meent dat de Amerikanen zelf schuld
hebben aan de langzame groei van hun chip-
marktaandeel in Japan. Jaarlijks stijgt de
verkoop van Amerikaanse chips met 70 procent;
meer kunnen de Amerikaanse chipfabrikanten
niet aan. Maar ook de Japanse overheid wacht
met acties tot er een nieuwe president in het
Witte Huis zit. (Bron: Telecom)

OVEREENSTEMMING OVER UNIX NADERT

AT&T verwacht op korte termijn een compromis
te sluiten met de Open Software Foundation
over een uniforme Unix standaard. De nieuwe
standaard zal een compromis zijn tussen AT&T
en de rivaliserende groep computerleveranciers.
Maar, volgens AT&T, zal de standaard wel zijn
gebaseerd op AT&T's Unix versie, en niet op de
standaard van IBM.

Het dispuut tussen beide partijen is belangrijk
voor de gehele computer industrie, omdat het
Unix besturings systeem een van de snelst
groeiende segmenten van de computer industrie
is. Het meningsverschil tussen AT&T en Sun
Microsystems enerzijds en de in mei opgerichte
Open Software Foundation Group anderzijds werkt
vertragend op deze groei. Het meningsverschil
verwarde de klanten, die op Unix gebaseerde
machines gebruiken voor wetenschappelijke en
technische projecten, en die deze apparatuur
ook beginnen te gebruiken voor het algemene
kantoorwerk.

VERBETERING CONCURRENTIEPOSITIE

Een aantal bedrijven heeft zijn hoop gevestigd
op Unix als standaard om zo beter te kunnen
concurreren met giganten als IBM en DEC. Een
Unix standaard is welkom, omdat klanten hun
applicatie software ook op hardware van andere
leveranciers kunnen draaien. Daarmee zijn zij
niet meer afhankelijk van een leverancier.

Als de gehele industrie inderdaad verder gaat
met AT&T, dan zal dat goed zijn voor de
geloofwaardigheid van dit bedrijf. AT&T is de
uitvinder van Unix, maar verloor haar grip op
de verdere ontwikkeling en moest meer tijd
besteden aan andere problemen binnen de
computer branche. (Bron: Telecom)

GEEN VERVOLGING COMPUTERCRIMINELEN

Het Openbaar Ministerie wil in het vervolg
afzien van het vervolgen van computer
criminelen, als de belaagde bedrijven daarom
vragen. Het bedrijfsleven moet in ruil voor
deze tegemoetkoming openhartiger worden over
de aard en omvang van de computer fraude. Dat
bericht het weekblad Vrij Nederland. De
betrokkenen --ministerie van Justitie,
bedrijven, PTT-- zouden maandenlang in het
diepste geheim over deze kwestie hebben
vergaderd in het Platform Computer
Criminaliteit. Volgende maand ondertekenen alle
partijen een convenant, zo is de bedoeling.

Bedrijven die door computer criminelen
benadeeld worden, doen liever geen aangifte.
Strafbare feiten zijn verschrikkelijk moeilijk
te bewijzen en bovendien levert een vervolging
van criminelen een slechte naam op voor het
belaagde bedrijf. De Rotterdamse officier van
justitie mr P. van Dijken (voormalig hoofd van
de fraude centrale van de Centrale Recherche
Informatie dienst) heeft gesprekken gevoerd met
de Raad van Centrale Ondernemings organisaties,
banken, verzekeraars, PTT, software bedrijven
en de Vifka (Vereniging van Importeurs en
Fabrikanten van Kantoor machines). Het is nog
niet zeker dat alle partijen het convenant
zullen ondertekenen. De banken aarzelen nog.
Het convenant heeft een looptijd van een jaar,
bij wijze van experiment. (Bron: Telecom)

OPEN DAG WCW

Het Wetenschappelijk Centrum Watergraafsmeer
(WCW) in Amsterdam houdt zijn vijfde Open Dag
voor algemeen publiek, en wel op zaterdag 29
oktober a.s. Van tien uur af zullen er ook dit
jaar zo'n tweehonderd medewerkers in de weer
zijn om alles uit te leggen.

In de WCW instituten wordt onderzoek gedaan in
de informatica, de natuurkunde en de wiskunde
en daaraan komt ook veel techniek te pas. De
bezoekers kunnen de apparatuur bekijken en
krijgen uitleg aan de hand van demonstraties,
posters, dia's, film en populair
wetenschappelijke voordrachten.

Daarbij wordt ook wel iets van de dagelijkse
gang van zaken in de onderzoeks instituten
duidelijk gemaakt. In elk geval kunnen de
bezoekers antwoord op hun vragen krijgen in
persoonlijke gesprekken met de medewerkers.

VEEL TE ZIEN

Wie al eerder op een Open Dag in het WCW is
geweest, weet dat het haast ondoenlijk is om
alles op 1 dag te bekijken. Ook dit jaar zal
er weer genoeg te zien zijn.

Uit voorgaande Open Dagen is ook gebleken hoe
enthousiast de WCW medewerkers zijn voor deze
vorm van kennisoverdracht aan niet-vakgenoten.
De behandelde onderwerpen zijn lang niet
altijd eenvoudig , maar de bezoekers merken
wel dat ze gewoon kunnen zeggen 'ik begrijp
er niets van' als de uitleg toch te moeilijk
is. De WCW medewerkers doen dan nog eens extra
hun best om begrijpelijk te zijn.

TOEGANG GRATIS

Iedereen is van harte welkom. De toegang is
gratis. In de WCW kantine wordt voor koffie
en thee gezorgd en er zijn broodjes te koop.
Evenals bij voorgaande Open Dagen worden alle
bezoekers wel verzocht zich van tevoren (dus
voor 29 oktober) even telefonisch aan te
melden (tel. 020-5929444 tijdens kantooruren).

Het WCW komt voor het eerst dit jaar ook op
de lokale TV in het Amsterdamse kabelnet. Het
programma 'Zij werken exact' geeft een indruk
van wat er bij de instituten aan onderzoek
wordt gedaan en van wat er op de Open Dag te
zien zal zijn. Het programma is nog te zien
op vrijdag 28 okt. 16.30-23.30, elk uur.
