
219, woe 05 apr '89

LANCERING LAATSTE ARIANE 2 RAKET

Aanvankelijk was de lancering van de
laatste Ariane 2 raket vanaf de
lanceerbasis in Kourou (Frans Guyana)
gepland in de nacht van 31 maart op 1
april. Tijdens de aftel procedure
signaleerden de computers echter
diverse afwijkingen in de
grond-telemetrie van de raket. Daarom
werd besloten de countdown voor vlucht
V30 af te breken en de lancering 24 uur
uit te stellen.

In de nacht van 1 op 2 april ging alles
wel goed: om 23.28 uur plaatselijke
tijd (2 april 4.28 uur Nederlandse
tijd) ging de raket de lucht in, en
bracht daarbij de Tele-X omroep
satelliet in een geostationaire baan.

TELE-X

Deze satelliet, met een massa van ruim
2000 kg, is ingericht voor 'direct
broadcasting' en data- transmissie. Hij
werd gebouwd door Eurosatellite en
Aerospatiale, in opdracht van de
Zweedse ruimtevaart organisatie. De
satelliet zal met name Finland,
Noorwegen en Zweden bestrijken.

De eerstvolgende lancering is gepland
voor eind april. Vanaf het ELA 2
lanceer complex in Kourou zal dan een
Ariane 4 raket omhoog gaan, om
vervolgens twee communicatie
satellieten in een baan om de aarde te
brengen: de Japanse Superbird A en de
Duitse DFS Kopernikus 1.

PROGRESS-41

Dit vrachtschip is nog gekoppeld aan
MIR. Tot voor enkele dagen werd nog
over het leegpakken en leegtanken van
dit schip gesproken. Het leek er dus op
of het afstoten van de Pr-41 niet lang
op zich zou laten wachten. Als men zich
zou houden aan eerdere plannen zou in
begin april de Progress-42 alweer
moeten komen.

PROBLEMEN MET NETSPANNING

Niet alleen a/b van de Discovery, zoals
tijdens de laatste vlucht, maar ook a/b
van MIR doen zich wel eens spannings
problemen voor. Vanaf 30 maart wordt
regelmatig over een te lage spanning
gesproken. Af en toe wordt de bemanning
zelfs gewekt, omdat een drastische
daling van de spanning een alarm doet
overgaan. De gewenste spanning is 28.6
V met een afwijking van - of + 0.5 V.
Op 30 maart tijdens oml. 17894
(1726-1731UTC) was sprake van 25.8 V en
26.5 V. Dit leidde zelfs tot een
spaarzamer gebruik van ventilatoren.
Ook op 2 april was er nog eenmaal alarm
i.v.m. te lage netspanning.

ACTIVITEITEN A/B MIR

De kosmonauten zijn momenteel bezig met
astrofysische experimenten, medische
controles en experimenten, waarnemingen
en fotograferen van het territorium der
S.U. ter ondersteuning van studies voor
betere oogsten en bescherming van het
milieu.

FREQUENTIE VOOR AMATEURVERKEER MIR

Begin febr. 1989 kreeg de bemanning
opdracht om met de amateur transceiver
een verbinding te maken met een 'shack'
op een ruimtevaart tentoonstelling in
Geneve. Naar bij enkele Engelse
radioamateurs bekend werd gebruikte men
hiervoor de 144.550mc. Dezelfde
amateurs hebben de laatste dagen op
deze frequentie afgestemd en inderdaad
U5MIR (Krikalyov) gehoord. Wellicht de
moeite waard om die frequentie af en
toe te checken.

OPSCHUDDING OVER GLAVKOSMOS

Ook in het radioverkeer van MIR met de
volgschepen (A.S.K. en K.V.K.) werd
scherp gereageerd op het contract met
de Japanners om in 1992 een Japanse
journalist 7 dagen a/b MIR te laten
verblijven. Volkov en Krikalyov hebben
niet veel vertrouwen in de 'commerciele
handeltjes' en het feit, dat er niet
eerst een sovjet journalist meegaat, is
ook bij hen verkeerd gevallen. Via een
TV kanaal hadden zij een krant gezien
met een foto van Gagarin, Tereshkova en
Jahn en commentaar op de plannen met
Japan. Volkov sprak ook van de Minister
voor de Chemische Industrie, die er
boos over was en had gezegd uit zijn
begroting geld te willen vrijmaken om
eerst een sovjet journalist met MIR mee
te laten vliegen.

FOBOS-2

Aangenomen mag worden, dat de
controlestations (o.a. in Yevpatoriya)
de hoop hebben laten varen nog contact
te krijgen met Fobos-2. Een deel van de
deskundigen neemt aan, dat Fobos-2 op
een afstand van 200 KM van de Marsmaan
Phobos door een meteoriet is getroffen.
Andere deskundigen denken aan een
botsing van Fobos-2 met Phobos. Juist
in deze tijd een enorme tegenslag: het
Russische ruimtevaart programma staat
erg onder druk door de roep om
bezuinigingen en voor de toekomst waren
contracten met het Westen hard nodig.
Het Fobosproject was een project
waaraan door een aantal landen uit het
Westen werd deelgenomen. Tot nu toe heb
ik nog geen commentaar van de bemanning
van MIR op deze mislukking gehoord.
(Aldus Chris van den Berg,
NL-9165/A-UK3202)

ESIS

Het Nederlandse software bedrijf Logica
heeft met de Europese Ruimtevaart
Organisatie ESA een contract afgesloten
voor het bouwen van software voor een
proefproject. Dit project, het European
Space Information System (ESIS)
genaamd, omvat een wetenschappelijk
informatie netwerk dat de Europese
ruimtevaart gemeenschap met elkaar zal
verbinden. De software is een onderdeel
van de eerste implementatie van ESIS:
de verbinding van de lokale
communicatie netwerken en ruimtevaart
databases van 6 belangrijke onderzoeks
centra. Het werk zal worden uitgevoerd
door ESRIN, ESA's centrum in Frascati,
Italie.

INFORMATIE-UITWISSELING

Met dit netwerk kunnen wetenschappers
in een centrum zeer eenvoudig toegang
krijgen tot informatie van elk ander
centrum, door gebruik te maken van
geavanceerde onderzoeks- en analyse
hulpmiddelen. Toekomstige versies van
ESIS zullen nog meer centra met elkaar
verbinden.

Naast de toegang tot verspreide
databases, kunnen ESIS gebruikers
beschikken over elektronische post,
mededelingen borden, nieuwsbrieven en
index informatie diensten. Deze
diensten stellen gebruikers in staat
recente informatie over
wetenschappelijke missies, verspreid
over de hele wereld, te verkrijgen en
elektronisch te corresponderen met een
groot netwerk van andere gebruikers.

INTERNATIONALE SAMENWERKING

ESIS wordt ontwikkeld op een moment dat
internationale samenwerking op het
gebied van multi-disciplinaire studies
naar de aarde en ruimtevaart vaker
plaatsvindt. De wereldwijde campagne
voor de studie naar de komeet van
Halley in 1986/87 is een van de eerste
voorbeelden van deze samenwerking,
waarin wetenschappers van de USSR,
Oost- en West- Europa, Japan en de VS
vrijelijk gegevens en resultaten
uitwisselden. Een ander voorbeeld van
internationale samenwerking is de
studie naar de invloed van de zon op de
ruimte in de onmiddellijke omgeving van
de aarde, welke in het midden van de
jaren '90 zal plaatsvinden. Met ESIS
zal het mogelijk zijn gegevens van oude
en huidige ruimtevaart vaartuigen en
van sensoren op de aarde te integreren.

WONDERE WERELD START WEER

Op vrijdag 7 april a.s. start de nieuwe
reeks 'Wondere Wereld' tv-uitzendingen
van Chriet Titulaer. De nieuwe
programma's bevatten minder onderwerpen
dan vroeger het geval was, zodat een
diepgaander behandeling mogelijk is.

In alle zes uitzendingen komen vaste
rubrieken terug: zo zal er in ieder
programma een bedrijf waarin de
overheid via de Maatschappij voor
Industriele Projecten (MIP) deelneemt,
worden bezocht. In de eerste uitzending
is dat Centocor, een biotechnologisch
bedrijf, dat een middel ontwikkelde om
afgestorven hartcellen zichtbaar te
maken.

Verder in iedere aflevering aandacht
voor chips-op-maat, die met subsidie
van het Ministerie van Economische
Zakern werden ontwikkeld. Vrijdag wordt
gekeken naar de produktie van maatchips
en naar de toepassing ervan in
insulinepompjes en insulinespuiten voor
diabetici.

Een derde vaste rubriek is de
onfeilbare computer, dat is een
computer met ingebouwde reserve,
waardoor hij niet kan uitvallen. De
eerste toepassing wordt gevonden in de
walradar-keten in de Westerschelde
(deze is nog in aanbouw).

HUIS VAN DE TOEKOMST

Verder steeds aandacht voor
opmerkelijke zaken, die worden
gerealiseerd in het 'Huis van de
Toekomst', dat op 20 juni 1989 zal
worden geopend in het Autotron te
Rosmalen. In de uitzending van komende
vrijdag wordt het prototype van de
sprekende chip-doos gedemonstreerd,
alsmede de chip van de Noordelijke
Hogeschool in Leeuwarden, die
Nederlandse teksten met een Nederlands
accent voorleest. Verder is er aandacht
voor een kunststof-safe met
opmerkelijke brand- en inbraakwerende
eigenschappen, een fax waarvoor geen
aparte telefoonlijn nodig is, en een
apparaat dat van een velletje A4 een
poster maakt. Tenslotte plastic met
geheugen en een milieuvriendelijke
spuitbus op lucht.
Dit alles is vrijdag 7 april a.s. te
zien op Nederland 2 om 18.00 uur.

BEELDKRANT ADVERTENTIES

Deze keer weer een aantal advertenties
in de Beeldkrant. Eerst vermelden we
nog even de 'spelregels' voor opgave en
plaatsing:
- Het opgeven van een advertentie
(stuur een briefkaartje naar Postbus
1200, of zet een bericht in gebied 7
van de Fido-NOS databank, tel.
035-45395) is GRATIS. We accepteren
echter alleen NIET-COMMERCIELE
advertenties.
- Wat wordt gevraagd of aangeboden
dient iets met computers en/of
communicatie te maken te hebben.
- De communicatie tussen vrager en
aanbieder dient RECHTSTREEKS te
verlopen! Vermeld dus altijd uw adres
en telefoonnummer.

Te koop: MK2 rtty/tor data-convertor.
Modes zijn: RTTY, AMTOR, CW en ASCII en
eventueel andere vormen van data
communicatie. Zowel direkt aan te
sluiten op een Commodore-64 als op
andere terminals met RS232. Vraagprijs:
FL 300,-. Neem hierover contact op met
Rene Plug uit Alblasserdam, tel.
01859-14528.

Te koop: Texas Instruments TI-95
procalc rekencomputer met PC-324
printer, Statistics 1 en mathmatics
cartridges en cassette interface. Prijs
FL 350.- of ruilen voor AMIGA drive.
Gevraagd: een schema of uitleg om IBM
drives en harddisks aan te sluiten op
een AMIGA 500. Bel: Ton Wieferink,
Utrecht, tel. 030-935575.

Aangeboden: ZX Spectrum +2 128K
computer, z.g.a.n. in doos, incl.
Nederlandse en Engelse handleiding en
14 cassettes (waarvan 8 met originele
Spectrum spellen). Totale vraagprijs
fl. 200,--. Inlichtingen: G.P.
Ravesloot, Zijdestraat 8, 7621 TJ
Borne, tel. 074-667421.

