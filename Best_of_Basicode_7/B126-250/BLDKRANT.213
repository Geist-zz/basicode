
213, maa 13 mrt '89

LANCERING ARIANE SUCCESVOL

Na enkele dagen uitstel (sociaal conflict en
een probleem in de warmteregeling van de
booster) verliep de lancering op 7 maart 1989
vlekkeloos. Reeds in het eerste lanceervenster
(om 0029 pl. tijd) ging geen minuut verloren.
Terugschakelen naar de bekende 'start van de
gesynchroniseerde lancerings procedure' 6 min.
voor 'het groene licht' was niet eenmaal nodig.
In het voorlichtings centrum van ESTEC voelden
wij ons alsof wij er in Kourou zelf bij waren.

Zeer duidelijk was het gehele verloop van de
vlucht met de vele belangrijke momenten te
volgen. Alles verliep precies volgens het
draaiboek in de 'press-kit'. Voor de
geinteresseerden in communicatie, en dat zijn
er onder ons 'hobbyisten' velen, werd ook
precies aangegeven welke controlestations de
communicatie overnamen. (Natal, Ascension,
Libreville en Malindi.)

JCSAT-1

Klapstukken van de veiling waren natuurlijk
het loskoppelen van de satellieten waar het
om ging: eerst de JCSAT-1, de Japanse comm.
sat., die Japan zal gaan bestrijken staande
boven de evenaar (geostationair) op 150
graden O.L. De mogelijkheden voor Japan op
comm. gebied zijn met JCSAT-1 enorm uitgebreid.
Veel van datgene, wat de Japanners aan ons
verkopen, zullen zij nu ook optimaal kunnen
gaan benutten voor zichzelf.

Terloops kwam nog een leuk detail naar voren:
de reportage van de Ariane4 V29 missie werd
ook uitgezonden naar de Ver. Staten. (Iets wat
dus kennelijk met Ariane lanceringen niet zo
vaak wordt gedaan). Nu deed men dit om de
Amerikanen toch iets in de glorie te laten
delen en dat kon, want de JCSAT-1 is een
produkt van het Amerikaanse bedrijf Hughes!

MOP-1

Vier minuten na JCSAT-1 werd de voor ons,
West-Europeanen, zo belangrijke MOP-1
zelfstandig. Nog voordat Meteosat Operational
1, los kwam van de Spelda, gaf het radiobaken
al te kennen er te zijn. Als alle systemen aan
boord van MOP-1 dezelfde instelling hebben,
kunnen de gebruikers, professionelen en
tienduizenden hobbyisten, tevreden zijn! MOP-1
zal ook geostationair worden geplaatst op de
nul-meridiaan ten zuiden van de Goudkust.
Ook MOP-1's voorgangers, de 3 Meteosats, werden
daar gestationeerd. Zowel in Kourou als in
Estec werd wel iets te vroeg geapplaudiseerd:
de Ariane 4 missie is pas afgelopen als de
manoeuvre om te voorkomen, dat de 3de trap van
de raket een der satellieten raakt, is
geslaagd. Tijdens het applaus slaagde men
daarin en het laatste stukje applaus was dus
gerechtvaardigd!

EERSTE IN REEKS

MOP-1 is de eerste in de reeks operationele
Meteosats, die althans v.w.b. Meteosat-2 en 3,
hoe 'pre-operational' dan ook, hun werk nog
steeds heel goed doen. Maar aanvulling was
nodig: Meteosat-2 is bijna door de voorraad
hydrazine heen en zal 'uit de baan moeten
worden genomen' (will have to be deorbited).
Meteosat-3, pas vorig jaar gelanceerd, was
bedoeld om te voorkomen, dat er een gat zou
vallen tussen de '2' en MOP-1. Kenners van de
Meteosats (en veel hobbyisten zijn dat) weten,
dat er nooit zo'n gat zal mogen vallen:
daarvoor zijn de Meteosats te belangrijk.

WEINIG VERSCHIL MET METEOSATS

Het maken van verschil tussen pre-operationeel
en operationeel suggereert, dat de operationele
versie heel veel van zijn voorgangers zal
verschillen. Dat is niet het geval.
De verschillen, die er zijn, zijn alleen van
belang voor het 'professionele' deel. Meteosat
foto's gaan in digitale vorm eerst naar
Darmstadt om daar te worden bewerkt tot
'analoge' versies, waarbij ook nog details
worden ingetekend, zoals kustlijnen en
staatsgrenzen. Het zijn de analoge beelden, die
de satelliet dan weer uitzendt en die door de
'hobbyist' worden gezien. Met dat 'analoge' is
met MOP-1 niets veranderd, wel met het
'digitale': MOP-1 zendt zijn digitale
informatie uit met een snelheid van 333 K/bits,
de Meteosats deden dat met 166 K/bits.

VEEL FUNCTIES

Veel van degenen die de Meteosat beelden
bekijken zijn zich niet bewust van het zeer
vele, dat er buiten het maken van weerfoto's
door deze satellieten wordt gedaan.
Een kleine opsomming:
1. verspreiding van meteorologische gegevens
(MOP is dus een soort comm. sat.)
2. het met een UHF uplink (downlink is in de
S-band) verzamelen van gegevens van allerlei
waarnemings platforms -onbemand- op aarde,
o.a. gegevens over het bedreigde milieu
3. heruitzending van foto's gemaakt door
andere systemen, zoals dat van het GOES net
4. het afleiden van andere meteorologische
gegevens uit door sat's verzamelde informatie
5. het vastleggen en goed bereikbaar maken
van de verzamelde gegevens.

TESTFASE

Tot eind mei 1989 wordt MOP-1 uitgebreid getest
en als alles in orde is, wordt ons 'Moppie'
operationeel en zal Meteosat-3 verder als
reserve blijven meedoen! (Aldus Chris v/d Berg)

AMATEUR RADIO VANUIT MIR

Begin maart zijn de amateur aktiviteiten vanuit
MIR afgenomen. Dit wordt veroorzaakt door het
feit dat het ruimtestation nu passeert tijdens
de nacht en vroege ochtend lokale tijd. In die
periode slapen de kosmonauten gewoonlijk. Eind
maart passeert het station weer van west naar
oost tijdens de avonduren. Dan zullen de
amateur aktiviteiten in de 2 meterband weer
kunnen toenemen.

UA3CR heeft bevestigd dat de zendontvanger,
die nu wordt gebruikt in MIR, nog steeds
dezelfde is. De nieuwe zendontvanger, die een
uitgangs vermogen heeft van zo'n 10 W, is nog
niet aan boord gebracht van het ruimtestation.

Op 3 maart is PROGRESS 40 losgekoppeld van
MIR en na enkele experimenten vergaan in de
atmosfeer. Op 16 maart is de lancering te
verwachten van PROGRESS 41. De koppeling met
MIR zal dan plaatsvinden op 18 maart.
(Met dank aan Nico, PA0DLO)

MARATHON PROGRAMMEERWEEK

Om een initiatief van de Stichting 'Nederland
Nu Als Ontwerp' (NNAO) voor het versneld
uitbrengen van het ontwerpspel 'Momentum' te
honoreren, zal door een twaalftal studenten
van de faculteiten Bouwkunde en Industrieel
Ontwerpen van de Technische Universiteit Delft,
in het congrescentrum De Leeuwenhorst te
Noordwijkerhout gedurende vijf dagen
ononderbroken geprogrammeerd worden. De
bedoeling is dat 'Momentum' op korte termijn
door brugklassers gespeeld zal kunnen worden
in het NINT (het toekomstige Science Center)
te Amsterdam. Verder wil men een aantal
'ambulante' versies laten circuleren voor
scholieren die niet in de gelegenheid zijn
naar Amsterdam te komen.

MAATSCHAPPIJ-VISIE

Een belangrijk kenmerk van Momentum is dat de
spelers een planologisch beeld van Nederland
kunnen ontwerpen zoals dat er in het jaar 2050
volgens hen vanuit hun maatschappij-visie uit
zou moeten zien. Voor de applicatie is gebruik
gemaakt van een Britse computer, de Acorn
Archimedes, omdat alleen dit type, gebaseerd
op RISC technologie (Reduced Instruction Set
van de processor), in staat bleek beelden en
de programmatuur in de juiste resolutie en
snelheid te kunnen representeren.

SAMENWERKING MET BEDRIJFSLEVEN

Bestuurslid van de stichting van de NNAO,
prof. dr. ir. Teake de Jong, hoogleraar
milieukunde aan de TU Delft, heeft zowel
Acorn Computers als de plaatselijke Archimedes
dealer ECD BV te Delft weten te interesseren
voor het ter beschikking stellen van expertise
en apparatuur ten behoeve van een gewenste
snelle afronding van het project dat begin
april klaar moet zijn.

BREDE ONDERSTEUNING

Verscheidene ministeries adviseren en
subsidieren het project. In samenwerking met
de faculteit Industrieel Ontwerpen van de TU
Delft wordt de beeldverwerking en de ergonomie
van het spel uitgewerkt. Kaarten van
Veranderend Nederland zullen tijdens het spel
'ingezoomd' getoond worden met een referentie
kaartje van Nederland in een hoek van het
beeldscherm. Boven deze kaart zal het scherm
vier kleine vensters vertonen die de vier
scenario's en een, al naar gelang de ingreep
van de speler dit veroorzaakt, huilend of
lachend figuurtje tonen. Het eind van het
spel Momentum zal twee scores te zien geven:
de ene geeft weer in hoeverre de brugklasser
het eigen scenario heeft gemaakt, de tweede
in hoeverre men de andere scenario's daarin
heeft meegekregen. Hierdoor leert de speler
zichzelf kennen als een comprisloze streber
voor eigen doeleinden die daarmee later
eventueel waardering oogst, of als iemand
die sterk met andere groepen meevoelt.
Spelers kunnen de kaart zelf inkleuren met
een fijne en een grove penseel, de zwarte
vlekken wegwerken met een spons ofwel de
bestaande kleuren ophelderen met een doekje.
Het bewerken van lijnen (netwerken) en het
'daily system' (bewegende stippen) krijgen
een rol in het spel dat in de herfst bij het
NINT met een spelers enquete kan proefdraaien.

HULP GEVRAAGD

De organisatoren roepen de hulp in van alle
Acorn Archimedes 'experts' in den lande, met
het verzoek hun immense programmeer ervaring
tijdens de Marathon programmeerweek uit te
dragen. Een aantal studenten binnen de groep
heeft binnen korte tijd veel ervaring opgedaan
met deze nieuwe computer, maar ook voor hen
zijn de parate kennis en expertise van ervaren
RISC programmeurs onontbeerlijk: 24 uur per dag
programmerende studenten hebben hulp uit alle
windstreken nodig!

De programmeerweek vindt plaats van 13 tot en
met 19 maart (dag en nacht), in het
Congrescentrum De Leeuwenhorst, Langelaan 3,
te Noordwijkerhout. Inlichtingen: 015-785965.

STERRENKIJKDAGEN 1989

Voor het dertiende achtereenvolgende jaar
worden overal in Nederland open dagen
gehouden bij de volkssterrenwachten en
partikuliere bezitters van telescopen.
De open dag worden gehouden op vrijdag
17 en zaterdag 18 maart.
Zorg dat U deze gelegenheid niet voorbij
laat gaan. Voor de adressen waar men
terecht kan kunt U de plaatselijke kranten,
volkssterrenwachten, en enkele VVV-kantoren
raadplegen. Ook op Teletekst kunt U informatie
vinden over deze open dagen: van 14 tot 18
maart staan de gegevens hierover op pag. 410.

