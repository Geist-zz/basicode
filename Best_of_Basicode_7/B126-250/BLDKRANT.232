
232, maa 22 mei '89

NORTON UTILITIES

door Udo Schmidt, 302 pag., prijs
f49.50, uitgave: Elektuur, ISBN
90-70160-67-6.
Zoals bekend, zijn de utilities die
Peter Norton voor de PC schreef voor de
serieuze computeraar vrijwel onmisbaar.
Er zijn dan ook veel 'vertalingen' van
de handleiding verschenen. Dit boek is
er een van. Het eerste gedeelte van het
boek gaat over versie 3.1, het tweede
gedeelte behandelt de nieuwere versies
tot en met 4.01 en ook de Advanced
Edition. Voor mensen, die hun diskettes
en hun harddisk willen begrijpen, geeft
dit boek een duidelijke uitleg,
verlucht met schermbeelden. Bij
ongelukjes, waarbij de inhoud van de
disk(ettes) verloren lijkt, kan met
behulp van deze aanwijzingen (en
natuurlijk het programma zelf) mogelijk
nog veel gered worden. Bij ondeskundig
gebruik van deze utilities dreigen
echter grote gevaren. De bestudering
van dit boek maakt de kans daarop veel
kleiner.

SATELLIET-TV HANDBOEK

Achtergronden en zelfbouw.
door J. en R. van Terborgh en J.
Stekelenburg, 128 pag., prijs f37.50,
uitgave: Elektuur, ISBN 90-70160-58-7.
Nu de ontvangst van TV via de
satellieten tot de huiskamer dreigt
door te dringen, zullen veel
particulieren geinteresseerd zijn in
het hoe en waarom van deze materie. De
theoretische en algemeen informatieve
onderwerpen zijn afgestemd op de
serieus belangstellende leek. De
zelfbouw projekten vereisen wat meer
ervaring en zijn vooral bestemd voor de
zeer gevorderde zelfbouwers. Er wordt
een bouwbeschrijving gegeven van een
ontvangst-unit, compleet met print
layouts. Ook de schotelantenne wordt
besproken. Verder bevat het boek veel
gegevens over de satellieten en ook de
nieuwe MAC TV-standaard wordt uitvoerig
belicht. Voor verdere studie bevat het
boek ook een literatuur overzicht.

AUDIO ELEKTRONICA VOOR ZELFBOUW

door I. Gombos, 208 pag., prijs f39.50,
uitgave: Elektuur, ISBN 90-70160-66-8.
Dit boek bevat zelfbouw projekten in
sterk uiteenlopende moeilijkheids
graden, van eenvoudige schakelingen tot
geavanceerde HiFi apparatuur. Er wordt
grote nadruk gelegd op de veiligheids
aspekten van de zelfgebouwde apparaten.
Ook hulpapparatuur wordt beschreven,
zoals de bouw van een audio- millivolt
meter, een LED-VU meter, een piek-
meter e.d., maar ook het vervaardigen
van een mengpaneel, een kunsthoofd en
nog veel meer.
Wat de versterkers betreft komt van
alles aan de orde, vanaf een eenvoudige
koptelefoon versterker tot aan een
'duizend-watter' (HiFi!). Overal staan
print-layouts bij, vaak ook wordt van
universele printplaat uitgegaan. Ook
een nostalgische buizenversterker
troffen we aan evenals een hoofdstukje
over foutzoeken in versterkers.
Aanbevolen voor de elektronica
knutselaars onder ons.

DATASHEETBOEK 3

Application notes.
door P. Hogenboom, prijs f42.50, 341
pag., uitgave Elektuur, ISBN
90-70160-65-X.
De moderne zelfbouwer maakt gebruik van
halfgeleiders, ook in de vorm van IC's.
Om daar goed mee uit de voeten te
kunnen, zijn aanwijzingen van de
fabrikant in de vorm van 'application
notes' onontbeerlijk. Dit boek bevat
een aantal van deze gegevens die
verstrekt worden door bekende
Westeuropese, Amerikaanse en Japanse
halfgeleider fabrikanten. Zowel
deelgebieden van de analoge als de
digitale elektronica worden bestreken.
Het boek is bedoeld als inspiratiebron
voor hen die zelf, zowel als hobbyist
of beroeps, schakelingen ontwerpen. Ook
zeer geschikt voor elektronica
studenten. Een waarschuwing is op zijn
plaats: daar het boek een verzameling
is van 'overdrukjes' van de originele
gegevens, is een goede kennis van
(technisch) Engels onontbeerlijk.
(Aldus Pieter Vijlbrief)

