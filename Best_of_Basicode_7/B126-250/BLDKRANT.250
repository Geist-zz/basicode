250, woe 20 sep '89

JUBILEUM

Voor u ligt de 250-ste Beeldkrant, een
jubileumnummer! Het is alweer bijna
vier jaar geleden dat de eerste
Basicode Beeldkrant in Hobbyscoop werd
uitgezonden (op 5 december 1985).
Sindsdien is dit elektronisch
berichten- medium een vast onderdeel
van ons programma geworden. En terecht,
want de Beeldkrant wordt door vele
Hobbyscoop luisteraars gelezen... en
gewaardeerd!

WEDSTRIJD

Om deze nieuwe mijlpaal in het bestaan
van de Beeldkrant te vieren, schrijven
we een opstel- wedstrijd uit. Wij
verzoeken u ons een grappig of serieus
voorval te beschrijven waarbij
Hobbyscoop een rol speelt. Het
verhaaltje of de anecdote mag 1 of
maximaal 2 kantjes A4 beslaan. De meest
originele verhalen worden door ons
beloond met een zeer fraai ontworpen,
hangende telefoon plus geheugens, een
pennenset met inscriptie, boeken- of
platenbonnen naar wens.

Maak onze jubileum wedstrijd een
succes. Op een of andere manier zullen
we uw verhaal of anecdote publiceren.
Komen er veel reacties dan kunnen we ze
mogelijk bundelen. Liefst hebben we uw
reacties als vanouds naar Postbus 1200,
1200 BE in Hilversum. Graag ontvangen
we uw inzending VOOR 15 oktober a.s.

NIEUW: BEELDKRANT COLUMN

We hebben de afgelopen vier jaar
diverse nieuwtjes in de Beeldkrant
geintroduceerd, zoals bv. overzichten
van frequenties voor zend- en
luisteramateurs, mini-cursussen,
non-commerciele advertenties, en
natuurlijk de landelijke actuele
computer-agenda. Om deze elektronische
krant nog completer te maken, voegen we
daar nu opnieuw iets aan toe: een heuse
COLUMN! We hebben Thijs Timmerman,
student informatica te Delft,
communicatie deskundige en verwoed
snuffelaar in Fido- databanken, bereid
gevonden om wekelijks een stukje te
schrijven voor de Beeldkrant. Thijs
heeft 'Delfts Blauw' als naam voor zijn
column gekozen. We wensen hem veel
inspiratie en u veel leesplezier toe!

DELFTS BLAUW

De telefoon moest weer eens worden
omgebouwd. Het betreft een apparaat dat
kan werken volgens zowel Impuls
Druktoets Keuze als Toon Druktoets
Keuze. Iedereen heeft het echter altijd
over pulsjes en toontjes. Het woord
'toonpuls' leidt in dit opzicht tot
verwarring.

Mijn telefoon beschikt echter niet over
een schakelaartje waarmee je dat
eenvoudig kunt omzetten. Toen ik het
beestje dan ook kocht, stond deze op
puls en was zo op elke centrale te
gebruiken. Na nog geen dag begon dat al
te vervelen en werd het ding
opengeschroefd. Het aansluitpunt voor
de optionele schakelaars werd gevonden
en de zaak werd omgelegd. Leve het Dual
Tone Multi Frequency systeem en vooral
de toepassing daarvan in het Toon
Druktoets Keuze systeem.

Het uberhaupt aangesloten zijn op een
semi-electronische centrale realiseer
je je immers pas als je ineens op een
mechanische centrale bent aangewezen.
Het moeten wachten na het opnemen van
de hoorn op de voorkiezer (VK) totdat
deze een vrije uitgang heeft gevonden
en zo het kiezen kan aanvangen. Of de
irritante schakelklikken na het kiezen
van een cijfer. Het zweven van
kiestonen of het helemaal afwezig zijn
van signalering. Terwijl complete
regio's zijn gedigitaliseerd en het
interlokale verkeer binnen die regio's
over glasvezel loopt (waarbij centrales
i.v.m. opvang storingen/ voorkoming
overbelasting vaak meervoudig
benaderbaar zijn), wordt het verkeer in
hele stedelijke gebieden afgewikkeld
door mechanische centrales met al hun
nukken en eigenaardigheden.

Er wordt echter naar gestreefd om in
1995 alle mechanische centrales buiten
werking gesteld te hebben. Het hele net
zal dan minimaal semi-electrisch zijn.
Landelijk volledig stil telefoneren zal
dan een feit zijn. De bel rinkelt al
nog voordat de toets van het laatste
cijfer van het telefoonnummer is
losgelaten. Even nadenken over wat er
eigenlijk gezegd moet worden als er
wordt opgenomen is er niet meer bij, er
kan elk moment worden opgenomen.
Misschien wel door een Warffums
ISDN-toestel...
Thijs [WOEF] Timmerman.

RUIMTE-STATION MIR

Op 5 september om 2138 UTC is SOYUZ-TM
8 gelanceerd vanaf Baykonoer met aan
boord de twee Russische kosmonauten
Aleksandr Viktorenko (42 jaar) en
Aleksandr Serebrov (45 jaar). Op 7
september om 2225 UTC werd de SOYUZ
aangekoppeld aan de koppelpoort van
KVANT. Omdat de automatische koppeling
niet goed verliep moesten de laatste
meters van de koppelmanoeuvre met de
hand worden uitgevoerd.

Op 16 oktober moet de nieuwe module D
worden gelanceerd met een PROTON-raket
vanaf Baykonoer. Na een autonome vlucht
van een week moet deze 12,5 meter lange
module aan MIR aangekoppeld worden.
Deze module moet het uitvoeren van
ruimtewandelingen (EVA's)
vergemakkelijken. Aleksandr Serebrov
wil tijdens zijn verblijf in de ruimte
vijf ruimtewandelingen maken met behulp
van de nieuwe ruimtescooter SPK, ook
wel ORLAN genoemd, dat is Russisch voor
'zeearend'.

Op 27 oktober 1989 zal het
ruimtevrachtschip Progress-M2 worden
gelanceerd. Twee dagen later zal de
koppeling aan de KVANT plaats vinden
(aan achterzijde MIR-station).

Op 28 januari 1990 zal de Soyuz-TM8
capsule worden teruggezet van de
voorzijde van MIR naar KVANT. (De
Progress-M2 is dan alweer
losgekoppeld). Op 30 januari 1990 zal
nl. de tweede nieuwe module T worden
gelanceerd. Deze zal op 6 februari aan
de voorzijde van MIR aankoppelen. In
deze module zullen materiaal- proeven
worden uitgevoerd. Men wil daarin
halfgeleiders en ook supergeleidende
materialen produceren. Met de
toevoeging van de twee nieuwe modules
wordt de massa van het ruimtestation
opgevoerd van 34 naar 70 ton.

Tot slot van dit overzicht vermelden we
alvast dat op 11 feb. de Soyuz-TM9 zal
worden gelanceerd, met de aflossers
voor de huidige bemanning, die op 19
feb. naar aarde zal terugkeren met de
Soyuz-TM8.

Eind september is MIR een week lang
weer goed zichtbaar in de eerste uren
na zonsondergang tijdens hoge passages
over Nederland van west naar oost. Het
radioverkeer van MIR is te beluisteren
op 143,625 MHz. (Met dank aan Nico
Janssen en Chris van den Berg)

OLYMPUS 1

Olympus 1, de communicatie satelliet
die gebouwd werd door een consortium
van ruimtevaart instituten, heeft een
aantal tests ondergaan die onlangs
succesvol werden afgerond. De tests
werden afgenomen nadat de satelliet
zijn geostationaire positie op 19
graden Westerlengte had bereikt. Tot
eind oktober zullen er nog diverse
tests uitgevoerd moeten worden voordat
de satelliet wordt vrijgegeven voor
gebruik.

Olympus 1 staat onder controle van
ESA's European Space Operations Centre
in Darmstadt, Duitsland. Zodra de
satelliet in gebruik is genomen, zal de
controle worden overgenomen door ESA's
grondstation in Fucino, Italie.

De satelliet werd gelanceerd op 11 juli
j.l. vanuit Kourou, Frans Guyana, en
woog 2.612 kg. De satelliet werd voor
ESA gebouwd om een groot
satellietcommunicatie platform te
demonstreren. Het gebruik van allerlei
satelliet services en technieken krijgt
hierdoor een extra stimulans.

MINDER VERKEER DOOR TELECOMMUNICATIE

Het toenemend gebruik van
telecommunicatie leidt in de toekomst
tot minder gereden kilometers. Vooral
in de periode na 2000 is het effect van
telecommunicatie op verkeer en vervoer
van betekenis. De Nederlandse
Organisatie voor Toegepast
Natuurwetenschappelijk Onderzoek (TNO)
komt tot deze conclusie in een zojuist
verschenen rapport, dat is opgesteld in
opdracht van NOVEM, Nederlandse
Maatschappij voor Energie en Milieu
B.V.

TOEKOMST-SCENARIO'S

TNO onderzocht niet alleen de invloed
van telecommunicatie op verkeer en
vervoer, maar ook de gevolgen daarvan
voor energie en milieu. Uitgaande van
drie scenario's heeft de
onderzoeksgroep de effecten van
telecommunicatie berekend in de jaren
2000 en 2025. Door onder andere
teleshopping, thuiswerken en het thuis
volgen van onderwijs, neemt het verkeer
en vervoer in 2025 af met maximaal 15%.
Anderzijds leidt telecommunicatie
indirect tot een toename van het aantal
afgelegde kilometers. Vooral in hun
vrije tijd zullen mensen geneigd zijn
zich vaker en over grotere afstanden te
verplaatsen. Per saldo zal het aantal
afgelegde kilometers echter met 5%
afnemen.

MINDER WOONWERKVERKEER

De afname van de mobiliteit heeft
vooral betrekking op het woonwerk
verkeer. Aangezien dit verkeer met name
in de spitsuren op de weg is, kan een
vermindering gunstige gevolgen hebben
voor files, luchtverontreiniging en
geluidshinder. Het overheidsbeleid zou
zich volgens de onderzoekers moeten
richten op het stimuleren van deze
effecten. Daarentegen zou de toename
van de mobiliteit buiten de spits
moeten worden afgeremd. Om na te gaan
hoe dit moet gebeuren, is er verder
onderzoek nodig.

GUNSTIGE GEVOLGEN VOOR HET MILIEU

De vermindering van verkeer en vervoer
heeft ook gunstige gevolgen voor het
energieverbruik en het milieu. De
TNO-onderzoekers verwachten in 2025 per
saldo een energiebesparing van 3 tot 6%
en een afname van schadelijke emissies
met 5 tot 10%. Telecommunicatie zorgt
dan bovendien voor een spreiding in de
tijd van emissies, wat bv. voor de
bestrijding van stankoverlast in
spitsuren van belang is.

Hoewel de genoemde percentages
geenszins verwaarloosbaar zijn, is het
effect van telecommunicatie in deze
toch beperkt. Andere factoren, zoals de
mate van economische groei en de aard
van de technologische ontwikkelingen,
hebben een grotere invloed.

MAANDAG-UITZENDING VERVROEGD

Met ingang van 1 oktober 1989 is de
zendtijd- indeling van de middengolf-
zender Radio 5 enigszins veranderd.
Hierdoor zal vanaf oktober de computer-
bijlage van Hobbyscoop op de
maandagavond 35 minuten naar voren
worden verplaatst: we zijn dan te
beluisteren van 21.00 uur tot 21.30
uur. Dit betekent dus tevens dat we 5
minuten zendtijd erbij krijgen!

Radio 5 is te ontvangen op 1008 kHz
(Flevoland) en 891 kHz (steunzender
Hulsberg). Deze laatste frequentie is
vooral belangrijk voor luisteraars in
Zuid-Limburg en Noordoost- Belgie.

De nieuwe zendtijd geldt voor de
periode van 1 oktober 1989 t/m 31
december 1989. Daarna zal er
waarschijnlijk opnieuw het een en ander
gaan veranderen voor Hobbyscoop. Dus:
blijf luisteren, we houden u op de
hoogte!

