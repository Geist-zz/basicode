163, zon 4 sep '88

BESPREKING MS-DOS PUBLICATIES
GW-BASIC HANDBOEK

door A.C.J. Groeneveld, 672 pag., uitgave
STARK-TEXEL, prijs f 74,50.
Op zijn bekende wijze heeft Groeneveld dit
handboek samengesteld. Na een zeer uitgebreide
algemene inleiding worden alle commando's in
alfabetische volgorde behandeld, de syntax
wordt in BNF-notatie weergegeven. Vaak wordt
in een kort voorbeeld programmaatje de werking
van een commando verduidelijkt. Jammer is, dat
in de inleiding niet nog eens duidelijk wordt
aangegeven, waar GW-Basic beslist spaties
nodig heeft (een probleem, waar een beginnend
PC programmeur vaak tegen aan loopt). In dit
opzicht vormt dit boek geen uitzondering op de
andere werken, die over dit onderwerp
handelen! Maar in het boek worden de spaties
wel overal in de voorbeelden op de juiste
wijze gebruikt. Dit zeer uitgebreide handboek
willen wij gaarne aanbevelen aan allen, die in
de praktijk met GW-Basic te maken hebben. Zij
zullen van de aanschaf geen spijt krijgen.

PRAKTIJKBOEK dBASE III (en III PLUS)

door C. de Bruin, 216 pag., uitgave Kluwer,
prijs f 57,50.
In dit boek wordt uitgegaan van dBASE III,
(om het algemeen toepasbaar te houden), maar
sommige funkties van III PLUS worden ook
behandeld. Ik mis bijvoorbeeld het Memo-field.
Zoals bekend, is dBASE een 'kaartenbak'
programma, dat zich ontwikkeld heeft tot een
eigen programmeertaal voor het beheren van
bestanden. Het beheersen van alle facetten van
deze specifieke taal is vrij moeilijk. Er zijn
dan ook vele (zeer dikke) boeken over
geschreven. Dit boek wil het probleem vanuit
de praktijk benaderen en geeft antwoord op
vele dBASE vragen aan de hand van een
uitgewerkte en meteen in de praktijk te
gebruiken voorbeeld applicatie. Het is te
beschouwen als een leerboek voor mensen, die
zelf met behulp van dBASE een bestandsbeheer
programma willen gaan opbouwen. Het is in zo'n
geval aan te raden, met behulp van een
overzichtelijk boek zich de eerste kennis
eigen te maken. Later kan dan eventueel nog
wel eens een uitgebreid handboek (zoals van
Dinerstein) worden geraadpleegd. Voor een
beginner zijn deze 'pillen' toch niet te
verteren. Na het bestuderen van het boek van
de Bruin zal men goed de weg in dBASE III
(PLUS) kunnen vinden.

UPTIME (Maandblad op floppydisk)

Administratie: Postbus 193, 7740 AD
Coevorden. Abonnementsprijs, afhankelijk van
de duur van het abonnement en het diskette-
type, van f 19.95 tot f 25.20 per maand.
Verkrijgbaar voor IBM-compatibles, Commodore
64/128, Apple II en Macintosh. Het is een
nederlandse vertaling van een amerikaanse
uitgave, hetgeen ook wel aan de meeste
artikelen is te merken. Toch komen er,
afhankelijk van het aanbod, ook nederlandse
auteurs aan bod. Daarnaast is er plaats voor
advertenties (gratis voor abonnees) en bevat
het schijfje ook een aantal utilities en
administratieve en educatieve programma's. Men
krijgt per jaar een honderdtal programma's
thuis. Verder zagen we een vragenrubriek,
software besprekingen, gebruikers tips,
bestelservice, etc. Kortom een tijdschrift op
floppy. Wel wat duur, maar als men graag
zonder veel moeite zijn programma voorraad wil
aanvullen, is het een overweging waard. Immers,
f 2.50 is niet duur voor een goed programma.

PROGRAMMATUUR OP FLOPPY

De vertaling van de programmatuur
is door omrekenings problemen van de
verschillende metrieke stelsels wel eens
problematisch geworden. Zo is men, volgens het
programma 'Tipsy', na het drinken van een
klein borrelglaasje wijn (36 cc) voor enkele
uren 'onbekwaam'. En het omrekenen van bijv.
inches in centimeters vereist het ingeven van
de duim-maat in decimale breuken, hetgeen mij
nogal ongebruikelijk voorkomt. Maar voor
mensen, die graag grote lettertypen op hun
printer willen produceren, biedt de geleverde
programmatuur goede perspectieven. En ook de
kleintjes zijn niet vergeten (rekenlessen). Er
is voor de serieuze gebruiker zelfs een data-
base programma (FETCH 100) opgenomen. We
troffen ook een aantal cursussen in
afleveringen aan (Lotus, Basic, dBASE, DOS),
dit alles op de PC-uitgave. De afleveringen
zijn ook los verkrijgbaar (f 29,95 voor een 5
1/4 inch PC diskette met 360 Kb aan .ARC
files, die automatisch lees- en printbaar
worden gemaakt). Inlichtingen: tel. 05240-
17500. (Met dank aan Pieter Vijlbrief).

PTT PC PRIVE-PROJECT

Voor het PC Prive-project dat enkele maanden
geleden bij PTT is gestart, hebben zich ruim
5500 PTT-ers aangemeld. Van hen hebben meer
dan 4000 gekozen voor de aanschaf van een PC
met begeleidings pakket. De overige deelnemers
ontvangen een 'kale' configuratie.

Om alle bestelde apparatuur en begeleidend
materiaal nog dit jaar te kunnen leveren, zijn
in juli contracten afgesloten tussen PTT en de
vier leveranciers: Philips (PC's), Tracor
Nederland BV (printers), Dataplus (software)
en de LOI, die het lespakket verzorgen. Met de
contracten is een totaalbedrag van bijna 30
miljoen gulden gemoeid.

REDELIJK TEVREDEN

Gezien de omstandigheden is de bedrijfsleiding
van PTT tevreden met het aantal deelnemers.
Doel van het project is altijd geweest om
belangstellende medewerkers kennis van
automatisering bij te brengen en niet om het
grootste project van Nederland te realiseren.
Bij PTT ligt daarom de nadruk in het project
op de begeleiding en opleiding van de
deelnemers. Zo veel mogelijk moet voorkomen
worden dat de aangeschafte apparatuur niet
na korte tijd 'op de zolder terecht komt'.
PTT medewerkers die geen zinvolle toepassing
voor een PC hebben, is daarom steeds ontraden
om aan het project deel te nemen.

De bedrijfsleiding betreurt de negatieve
publiciteit die het project -ten onrechte-
heeft omgeven. Niet bekend is of die
publiciteit van invloed is geweest op het
uiteindelijke aantal deelnemers. Uit de grote
belangstelling voor een PC met begeleidings
pakket is op te maken dat de deelnemers hebben
begrepen dat het gebruik van de PC
belangrijker is dan de aanschaf.

BEGELEIDING ESSENTIEEL

Het begeleidings pakket dat de project-
organisatie heeft samengesteld is essentieel
in het welslagen van het project. In het
pakket zit onder meer professionele en
gebruikersvriendelijke software, een boek over
automatisering, een speciaal voor dit project
samengestelde uitgebreide schriftelijke cursus,
een MS-DOS handboek, DOS-kwik (DOS informatie
op schijf) en educatieve software.

PTT is van plan de Hobby Computer Clubs die
binnen het bedrijf actief zijn als onderdeel
van de begeleiding van de deelnemers te
steunen. Daartoe zal onder meer voor elke club
een computer met modem door het bedrijf
beschikbaar worden gesteld. Er zal voor de
onderlinge communicatie een electronisch
prikbord worden ingericht voor de clubs. Ook
zal het bedrijf faciliteiten als hobby-ruimten
beschikbaar stellen.

DIVERSE CONFIGURATIES

In het project zijn verschillende PC
configuraties aangeboden. Voor de aanschaf van
een AT kozen 2200 deelnemers, terwijl de
overigen hun keuze hebben laten vallen op een
XT. Het aantal PTT-ers dat koos voor een PC met
een harde schijf bedroeg ruim 4750, terwijl
evenveel deelnemers besloten een printer aan te
schaffen. Tot slot hebben circa 700 deelnemers
een modem aangeschaft van leverancier TRON.
Van hen heeft ongeveer de helft gebruik gemaakt
van de mogelijkheid om een gecombineerd
abonnement te nemen op Viditel en Memocom.
(Bron: PTT persdienst).

STIJGING OPBRENGST OMROEPBIJDRAGEN

De Dienst Omroepbijdragen van de PTT heeft in
1987 bij de inning van de omroepbijdragen
opnieuw een recordopbrengst bereikt: f757
miljoen. Dit is f17 miljoen meer dan in 1986.
De hoogte van het kijk- en luistergeld werd
vorig jaar overigens gehandhaafd op het niveau
van 1984. Dat blijkt uit het jaarverslag van
de Dienst Omroepbijdragen over het jaar 1987.
Voor 1988 verwacht deze dienst een veel
geringere stijging van de opbrengst van het
kijk- en luistergeld. Dat heeft te maken met
de nieuwe mediawet. Die bepaalt namelijk dat
exploitanten van hotels, toeristenpensions,
recreatie- appartementen en -bungalows een
korting krijgen op de omroepbijdrage. Tot en
met 1987 werd deze korting verleend in de
vorm van een teruggave regeling die niet ten
laste kwam van de omroepmiddelen.

MEER RADIO- EN TV-BEZITTERS

Omdat de hoogte van de omroepbijdrage niet is
gestegen, is de meeropbrengst vooral een gevolg
van een gestegen aantal radio- en tv-bezitters.
Die stijging wordt veroorzaakt door het proces
van gezinsverdunning. Overigens werd ongeveer
35 % van de nieuwe aangiften door het controle
apparaat van de Dienst Omroepbijdragen zelf
aangeleverd. De opbrengsten van de
omroepbijdragen bedroegen f18,5 miljoen meer
dan was begroot. De inningskosten van de Dienst
Omroepbijdragen (ruim f30 miljoen) vielen
f1,6 miljoen lager uit dan begroot.
De inningskosten per geregistreerde zijn
gedurende de afgelopen 5 jaar gestegen van
f6,28 in 1982 naar f6,35 in 1987. Dat is een
stijging van 1,11 %. Rekening houdend met
loon- en prijsstijgingen is dat een reele
kostendaling. Eind 1987 waren er 4.703.203
geregistreerde houders van tv-toestellen;
62.260 meer dan een jaar daarvoor. Het aantal
geregistreerde houders van alleen een radio
daalde met 6.395 tot 152.096.

ZWARTKIJKERS

Naar schatting 5 % van de Nederlandse
huishoudens kan worden aangemerkt als
zwartkijker of -luisteraar. Controleurs van
de Dienst Omroepbijdragen hebben vorig jaar
110.446 bezoeken afgelegd om zwartkijkers of
-luisteraars op te sporen. Daarbij werden
51.661 'zwarte' tv-toestellen en 6.103
'zwarte' radio's opgespoord. Deze controle-
acties leverden een bedrag van ruim f14
miljoen op. De Dienst Omroepbijdragen
concludeert in haar jaarverslag dat de
betalings discipline bij het publiek zich
gunstig ontwikkelt. Het aantal herinnerings-
en aanmaningsnota's dat moest worden verzonden,
nam tijdens het verslagjaar duidelijk af.
Het aantal gevallen van wanbetaling werd
gehandhaafd op 1 %, een percentage dat de
laatste jaren gebruikelijk was. Van dubieuze
debiteuren werd in totaal f9.647.353,- geind,
daarmee komt het totaal resultaat van de
controle-acties op f23,8 miljoen; in 1986 was
dat f21,4 miljoen. (Bron: Telecom daily).
