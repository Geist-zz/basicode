
223, woe 19 apr '89

AMSAT-OSCAR 13

Deze satelliet komt tot 27 april elke
omloop enige tijd in de schaduw van de
aarde. In mei wordt het gebruiksschema
van OSCAR 13 iets gewijzigd. Het schema
voor de periode van 3 mei tot 14 juni
is als volgt gepland: mode B van mean
anomaly phase 3 tot 160 en van phase
200 tot 240, mode JL van phase 160 tot
200, en alle relaisstations
uitgeschakeld van phase 240 tot 3.

MIR IN DE PROBLEMEN

Er zijn vrij plotseling nieuwe
ontwikkelingen ontstaan rond het
Russische ruimtestation MIR. In maart
en begin april zijn steeds meer
problemen ontstaan met belangrijke
leefsystemen in het station. Zo heeft
men al enige tijd problemen met een te
lage luchtdruk in bepaalde
kompartimenten van het station, te lage
boordspanningen, veel te hoge
temperaturen, een te hoge
vochtigheidsgraad, enkele waterlekken,
stinkende lucht, enz.

De problemen zijn inmiddels zo groot
geworden dat men op 11 april heeft
besloten dat de huidige bemanning al op
27 april terugkeert naar de aarde, twee
dagen eerder dan oorspronkelijk
gepland. Bovendien zal de lancering van
een nieuwe bemanning naar MIR, die
vandaag had moeten plaatsvinden, niet
doorgaan. Na de terugkeer van de
huidige bemanning naar de aarde zal MIR
enige tijd onbemand blijven, voor het
eerst sinds 15 maart 1986.

REPARATIES NODIG

Wat er verder met het ruimtestation
gaat gebeuren is nog niet bekend
gemaakt. Vermoedelijk zal er een
reparatie- missie nodig zijn om alle
defekte systemen te repareren of te
vervangen. Vervangende onderdelen
kunnen dan met behulp van een PROGRESS
ruimtevrachtschip naar MIR worden
gebracht. Mede in verband met de roep
om bezuinigingen in de Russische
ruimtevaart- aktiviteiten kunnen deze
akties echter wel enige tijd op zich
laten wachten.

Ook verdere plannen, zoals het
aankoppelen van nieuwe modules aan het
ruimtestation, zullen waarschijnlijk
vertraging oplopen. Men verwacht dat
nieuwe bemande vluchten naar MIR pas
weer zullen plaatsvinden zodra de twee
nieuwe modules die aan MIR moeten
worden aangekoppeld gereed zijn, omdat
dan pas weer een serie zinvolle nieuwe
experimenten kunnen worden uitgevoerd
in het station. Dit zal wsch. niet voor
eind 1989 gebeuren. Er is in 1989
overigens ook geen vlucht meer te
verwachten van de Russische space
shuttle Boeran. (Met dank aan Nico
Janssen, PA0DLO)

LEVERING MAC DECODERS

Philips zal meer dan een miljoen
MAC-decoders leveren aan British
Satellite Broadcasting (BSB). Dit jaar
nog worden er 50.000 geleverd. In 1990
volgen er zo'n 50.000 per maand! BSB
zendt straks in de MAC standaard uit,
dit in tegenstelling tot concurrent Sky
TV, die gewoon PAL gebruikt. Ook
satelliet ontvangers voor BSB zullen
door Philips worden geleverd. Andere
fabrikanten zijn Thomson (Ferguson),
Salora en het Taiwanese bedrijf Tatung.

GLASVEZELKABEL

PTT Telecom is in samenwerking met
British Telecom begonnen met de aanleg
van de eerste rechtstreekse
glasvezelkabel tussen Groot- Brittannie
en Nederland. De 150 kilometer lange
kabel zal geheel zonder versterkers
worden uitgevoerd.

De nieuwe kabel breidt de capaciteit
uit met 12.000 gesprekken. In de drie
koperen kabels tussen het Verenigd
Koninkrijk en Nederland zijn 6.000
gesprekken mogelijk.
Begin augustus wordt de kabel, die bij
Domburg ons land verlaat, operationeel.
(Uit: Telecom Daily)

CAMPAGNE TEGEN 06-VERSLAVING

De komende zomer start PTT Telecom een
voorlichtings campagne die verslaving
aan 06-nummers moet tegengaan. De PTT
wil in Nederland een bewustwordings
proces op gang brengen over het gebruik
van deze nummers. Als die campagne in
individuele gevallen niet de gewenste
resultaten afwerpt, wil de PTT tevens
de lijn van de verslaafde abonnee
afsperren van de 06-nummers. De PTT
onderzoekt deze mogelijkheid -die reeds
standaard aanwezig is in digitale
bedrijfs telefooncentrales- voor de
publiekscentrales. Naar verwachting van
de PTT zal dit onderzoek reeds aan het
eind van het jaar de mogelijkheid tot
afsperren landelijk beschikbaar maken.
De voorlichtings campagne
(televisiespots en bijsluiters bij
telefoonnota's) kost de PTT enkele
miljoenen guldens. (Uit: Telecom Daily)

NIEUW TELEFOONNETWERK IN USSR

Binnenkort begint de Sovjet-Unie met de
aanleg van een nieuw interstedelijk
telefoonnetwerk. Dat schrijft V.A.
Zakatejev in de 'Vestnik Svjazi'
(Communicatiebode), een orgaan van het
Ministerie voor Communicatie (PTT) in
de USSR.

In plaats van het huidige systeem van
districts centrales zonder omweg-
faciliteit, moet nu een stelsel komen
dat wel zulke mogelijkheden kent.

TRANSIT-KNOOPPUNTEN

In het nieuwe systeem wordt het land
opgedeeld in een reeks districten met
elk een transit- knooppunt. Deze
transit knooppunten (TU's) zijn in een
maasvormig net met elkaar verbonden.
Het aantal verbindingen dat via zulke
knooppunten in een automatische
interstedelijke telefoon verbinding
(AMTS) moet worden gelegd, hangt af van
technische en economische factoren
zoals bezettings graad en kosten per
eenheid van een bepaalde verbinding.

Wanneer de directe verbinding tussen
twee AMTS'en bezet is, kan naar keuze
via 1 of meer transit knooppunten
alsnog een verbinding tot stand worden
gebracht. De capaciteit van het laatste
uitwijk kanaal wordt zodanig berekend,
dat de kans op verstopping tijdens
piekuren kleiner is dan 1 procent. Voor
de overige kanalen geldt een marge van
10 tot 30 procent.
Het belangrijkste effect van deze
vernieuwing is een betere benutting van
de capaciteit van de bestaande lijnen.
Deze zijn aangelegd in een systeem dat
geen uitwijk mogelijkheden kent en dus
berekend op de maximale belasting.

ONTWERP VOOR COMMUNICATIE-STATUUT

Al per decreet van januari 1987 heeft
het Centraal Comite van de
Communistische Partij in de Sovjet-Unie
aangekondigd dat er een nieuw
Communicatie statuut moet komen, waarin
alle regelgeving op het gebied van post
en telecommunicatie wordt aangepast aan
de stand van de moderne techniek.
Tevens was het de bedoeling dat alle
regelgeving, die tot nu toe plaats vond
in de vorm van circulaires en
aanwijzingen van de kant van het
Ministerie van Communicatie, werd
samengebracht in een geheel van wetten
en wettelijke bepalingen. In de pers is
tot nu toe niet meer dan een
ontwerp-Statuut verschenen.

Een van de belangrijkste knelpunten van
de huidige Sovjet wetgeving is de
internationale telecommunicatie, tot
dusver door de wetgever onbetreden
terrein. Nu tal van Sovjet bedrijven
zich rechtstreeks in verbinding stellen
met het buitenland, wordt de noodzaak
hiervan des te sterker gevoeld.
Een ander knelpunt is samenwerking
tussen de diverse instanties, die zich
tot nu toe weinig gelegen hadden laten
liggen aan de doelmatigheid van de
communicatie.

EIGEN TELEFOONTOESTEL

Het nieuwe statuut moet tevens de
rechten regelen van de Sovjet burger op
het bezit van een telefoontoestel,
alsmede radiozenders en -ontvangers.
Tot de plichten van diezelfde burger
wordt gerekend, dat hij of zij
voorzichtig omgaat met de voorzieningen
voor de communicatie en dus niet -zoals
vaak voorkomt- met een graafmachine de
bekabeling van hele wijken vernielt.
Tevens voorziet het nieuwe statuut in
een verantwoordings plicht van de PTT,
wat er is gebeurd met poststukken of
telegrammen. Dit is ogenschijnlijk een
onbeduidende bepaling, maar in het
leven van alledag in de Sovjet-Unie kan
dit voorschrift de burgers -als het
ministerie inderdaad uit zijn hoge
toren kan worden gehaald- het bestaan
aanzienlijk verlichten.

PERESTROJKA

Hier en daar worden voorstellen gedaan
om in het nieuwe Communicatie statuut
verregaande bepalingen over de
aansprakelijkheid wegens slecht
geleverde diensten op te nemen. Daarmee
zou ook de Telecom branche in de USSR
gaan werken volgens het nieuwe
economische model van de perestrojka.
Het ministerie voor de PTT zou dan in
het geval van wanprestatie boetes
moeten betalen. Aan de andere kant
krijgt de PTT op zijn beurt de
mogelijkheid om van in gebreke
blijvende leveranciers vergoedingen te
eisen.

GEEN WETTELIJKE STATUS

Er is echter tot op heden nog niets in
de kranten verschenen dat erop wijst
dat dit nieuwe Communicatie statuut
spoedig de status van wet zal krijgen.
Zijn de instanties op onverwachte
problemen gestoten? Of is men ondanks
alle GLASNOST nog wat huiverig om het
hele telecom- systeem open te gooien
voor de burger, die aldus ongekende
hoeveelheden informatie tot zijn
beschikking zou kunnen krijgen? (Uit:
Telecom Daily)

TELECOM DAILY STOPT

'Aan de gebruikers van Telecom daily'.
Zo begint een bericht aan de Memocom
abonnees die geinteresseerd zijn in
computernieuws, waaronder Hobbyscoop.
De tekst gaat als volgt verder:
Sedert oktober 1987 heeft de redactie
van Telecom Magazine en de
Telecombrief, beiden uitgaven van VNU
Business Publications in Amsterdam, in
samenwerking met de PTT
Telecommunicatie afdeling Memocom, een
experiment voor een dagelijkse
elektronische nieuwsvoorziening op het
gebied van de telecommunicatie
uitgevoerd. (Hobbyscoop heeft daar
meerdere malen - met toestemming van de
redaktie - gebruik van gemaakt, zoals u
weet)
Ondanks de vele positieve reacties
heeft VNU Business Publications
Amsterdam besloten dit experiment
vanwege de vooralsnog beperkte
schaalgrootte te beeindigen. Aldus drs.
R.H. Bakker, hoofd Uitgeverij Computer
Publicaties van VNU. Wij betreuren dit
besluit omdat een poging om een snelle,
elektronische krant uit te brengen
daarmee is gestrand. De Beeldkrant zal
de brede inbreng van onder meer
redactrice Sandra Dol missen.

