142, woe 20 apr '88

COMMERCIEEL GEBRUIK SATELLIETKANALEN

De NOS gaat de Ministers van WVC en Verkeer en
Waterstaat dagvaarden om duidelijkheid te
krijgen over de mogelijkheden die de Mediawet
biedt aan commerciele omroepen. Aanleiding is
de toewijzing van de Nederlandse satelliet
verbinding op de ECS-F1 satelliet aan het in
Luxemburg te registreren Cable Music Europe.

De Nederlandse omroep wordt sinds de invoering
van de Mediawet geconfronteerd met een zeer
nauwkeurige controle op de naleving van de
bepalingen van de Mediawet door het
Commissariaat voor de Media. Dit staat, aldus
de NOS, in schril contrast met de soepele
hantering van diezelfde wet als het gaat om
het aanbieden van commerciele omroep vanuit
het buitenland. De zogenoemde buitenlandse
omroepinstelling CME is in feite een slechts
op het Nederlandse taalgebied gerichte
omroepinstelling.

In de zaak Cable Music Europe spreken de
Minister van WVC en het Commissariaat voor de
Media niet dezelfde taal. Bovendien lijkt de
Minister van Verkeer en Waterstaat zich in het
geheel geen zorgen te maken over consequenties
van dergelijke mazen in de wet voor de
binnenlandse omroep.

Het scheppen van ongelijke rechtstoepassing en
onduidelijkheid jegens de binnenlandse omroep
over de betekenis van de Mediawet vindt de NOS
niet aanvaardbaar. Daarom is besloten om de
rechter in te schakelen en in een
bodemprocedure de noodzakelijke duidelijkheid
te verkrijgen.

ENGELS NETWERK CONTROLEERT STRALINGEN

Het bedrijf Logica in Engeland leidt een
consortium van bedrijven in een contract dat
is toegekend door het Britse Department of
Environment (DoE) voor de eerste fase van een
landelijk netwerk voor de controle en meting
van stralingen. Invoering van het systeem
wordt gedurende deze zomer verwacht. Een
simulatie oefening voor het meten van de
effectiviteit van het systeem zal in de herfst
plaatsvinden.

Het nieuwe netwerk vormt een deel van het
National Response Plan dat Premier Thatcher
vorig jaar had aangekondigd naar aanleiding
van het nucleaire ongeluk in Chernobyl in
april 1986. Het is het eerste landelijk
systeem in Groot- Brittannie voor het meten
van stralingen, dat veroorzaakt kan worden
door nucleaire ongelukken in een ander land.

LOKALE MEETSTATIONS

Vierenzestig meetstations zullen worden
geinstalleerd bij meteorologische kantoren
verspreid door heel Groot- Brittannie.
Routine metingen worden elk uur naar het
Meteorologische kantoor in Bracknell verstuurd
en vandaar naar een centrale computer in
London, waar de gegevens worden opgeslagen en
geinterpreteerd. Het systeem vergelijkt
normale achtergrond stralings niveau's van
elke locatie, en in geval van een voortdurend
abnormaal niveau zal automatisch het alarm
geactiveerd worden. Het systeem geeft
grafisch tijd en geografische trends weer.

PROCEDURES

Als onderdeel van het contract is Logica
verantwoordelijk voor de ontwikkeling van
procedures die gevolgd dienen te worden in
geval van een stralingsincident en voor het
faseren van een simulatie oefening om dit te
bewijzen. De nood controle kamer in het
hoofdkantoor van het Britse Department of
Environment in London zal uitgebreid worden
met communicatie faciliteiten voor het
ontvangen van aanvullende gegevens van lokale
autoriteiten en andere overheids instellingen,
maar ook voor het verspreiden van informatie
in geval van nucleaire ongelukken overzee.

NIEUWE PTT HUISTELEFOONCENTRALE

PTT introduceert de 'Homevox', de nieuwe
huistelefooncentrale voor particulieren. Deze
nieuwe installatie is de opvolger van de
Klavervier installatie, die binnenkort niet
meer verkrijgbaar zal zijn. De Homevox is in
de Primafoonwinkels te koop.

De Homevox kan ook door de consument zelf
worden aangelegd. Deze huistelefooncentrale
is leverbaar in vier verschillende
uitvoeringen, varierend in prijs van f249 tot
f549. De centrale kan aangesloten worden op
een netlijn en heeft afhankelijk van het type
twee of vier interne lijnen.
Met de Homevox met de meeste faciliteiten is
het onder andere mogelijk overal in huis
bereikbaar te zijn en vanaf elk aangesloten
toestel uitgaande gesprekken te voeren. Er kan
gratis binnenshuis onderling worden
getelefoneerd en ruggespraak worden gehouden
tijdens een gesprek op de buitenlijn. Er
kunnen groepsgesprekken worden gevoerd met
meerdere toestellen tegelijk en het is mogelijk
met meer mensen tegelijk contact te hebben met
een buitenlijn. Ook kan een buitenlijn worden
doorverbonden. Bovendien kan het systeem worden
gebruikt als babyfoon, alarmsysteem en als
'wekker'. De Homevox herhaalt automatisch het
laatstgekozen nummer en heeft een eigen
geheugen dat beschermd is tegen netstroom
uitval. De Homevox past op elke openbare
telefooncentrale in Nederland.

ADVERTENTIES

H. Drenthen uit Smilde wil graag akkerbouw
programma's voor zijn MSX-2 computer. Wij
kunnen ons geen voorstelling maken van wat
je daarmee zou kunnen. Na 20:00 kan men hem
bereiken op 05927-14225.
'Philips heeft geen commentaar' schrijft G
Velthove uit Krimpen a/d Lek. Hij kampt met
zijn tekstprogramma op de MSX-1 VG 8020 dat
gemaakt is door Computer Mates. Het is hopeloos
lastig omdat je woorden moet opschuiven. Heeft
een andere lezer geen ervaring met een beter
programma of is er een andere oplossing? Hij
geeft geen telefoonnummer, wel het
adres: Frans Halsstraat 22.

TEXAS AANGEBODEN - VERSTANDIG?

Theo Vermeulen uit Breda biedt zijn TI99/4A
aan met veel extra's, documentatie en
programma's. Dat kost f 250. Tel: 076-656008.
Theo doet hem weg hoewel wij in mei een
Basicode vertaal programma voor de Texas 99/4A
zullen uitzenden. Dus toch nog even houden?
J van Beek zoekt 'langs deze weg' CP/M
programma's voor de Commodore 128-D. In
Nieuwegein 03402-37413.
Hoe kom ik aan een MSX-1 facsimile interface
programma van W Paschier uit Elektuur april
87. Dat vraagt L v.d. Steen uit Abbenes. Hij
is te bereiken onder 02524-4604. Het mag ook
een leverancier zijn. Het programma is voor
de MSX-1 bestemd.

SCHAKEL PROBLEEM

'Mijn naam is Hans Scholtze jr. Ik ben pas
vier maanden in het bezit van een C-64 met
randapparatuur. Ik zou graag een aantal
lampen willen schakelen. Ik heb al een
achtkanaals print die met 8x5 Volt kan worden
gestuurd. Wat ik weten wil is hoe je zoiets
moet koppelen en met wat voor programma je
de zaak moet aansturen.' Woonplaats Nederhorst
den Berg 02945-3929.
J v Oostveen uit Hoorn biedt zijn MSX-2
Sony HB-F9P aan met enige boeken en spelen,
benevens een tekstverwerker. Het moet f 225.-
kosten. Tel:02290-41570.
Een Spectra Video 738 computer met diskdrive
moet f 600.- opbrengen. Hij is van A Koolman
uit Groningen: 050-711464.
En J Brink uit Zwolle zoekt de nummers 1,
2 en 5 van het MSX Computer Magazine. Men
kan hem bellen onder nummer 038-652463.
Tot slot nog een bod: een Spectrum 48+ met
een heleboel rimram benevens thermische
printer en 22 mini-cassettes voor f 400.-
Hij wordt ingezet door A Brugman uit
Amsterdam. Tel: 020 - 826251. Meer
advertenties zijn weer welkom, maar het
moeten beslist niet commerciele zijn, niet
zo van papierrollen voor f 20.- Bij afname
van tien stuks maar f 18.- Dat riekt naar
handel!

GRATIS PROEFNUMMER

In Nederland is eigenlijk maar een blad dat
zich uitsluitend met het testen van (semi-)
professionele programmatuur bezig houdt. Dat
is het tijdschrift voor de zakelijk PC
gebruiker: het Software Magazine. De testen
die daarin staan zijn meestal afkomstig van
deskundigen op enig gebied: bv van accountants
als het over boekhoud programma's gaat. NOS
Hobbyscoop biedt (ism met Software Magazine)
voor de luisteraars een gratis proefnummer
aan. Daarvoor moet u even onderstaande bon
uitprinten en invullen en op een briefkaart
plakken. Vergeet het eigen adres niet!

---------------------------
> NOS - RADIO  HOBBYSCOOP <

> betr: Software Magazine <

> P o s t b u s   1 2 0 0 <

> 1200  BE   HILVERSUM    <
---------------------------

BASICODE OP PERSONAL COMPUTER

Al heel wat jaren bestaat er een vertaal
programma naar Basicode voor de PC. Heel
veel mensen weten dat, sommigen hebben het
zelfs in huis, maar het probleem blijkt de
kabel te zijn die erbij nodig is. Daar is
indertijd een ontwerp voor gemaakt, maar
computeraars blijken niet in staat zo'n kabel
te vervaardigen of het schema dat in de
documentatie voorkomt te lezen, laat staan de
soldeerbout te hanteren.
Omdat er veel vraag is naar het vertaal
programma voor de PC (de PC wordt nu op veel
scholen ingevoerd) heeft Hobbyscoop een kant
en klaar pakket samengesteld, dat de brug naar
de PC nu definitief moet slaan. In dat pakket
een kabel (de verbinding tussen de cassette
recorder en de printerpoort van de PC) en het
vertaalprogramma voor lezen en schrijven in
NOS-Basicode, op een 5,25 inch floppy disk.
Het pakket is te bestellen voor f 30.- bij
NOS Algemeen Secretariaat, Postbank nummer
1419 in Hilversum. Zet op de giro: PC-pakket.

COMPUTER INFO BEURS

Op zaterdag 23 april wordt in de RAI de
Computer Info Beurs gehouden, waarop men zo'n
15.000 bezoekers verwacht. De Info beurzen
waren voorheen ook voor Amiga en Commodore
interessant. Het heeft er echter de schijn van
dat de Infobeurs geheel de PC-kant opgaat en
dan wel aansluit bij de Commodore Amiga of
Atari PC, maar niet meer op de overigen van
dat merk. In de Amstelhal zal het accent dan
ook vooral liggen op PC Prive projecten en
de 10.000-den die op die manier met de PC en
MS-DOS in aanraking komen. De Amstelhal is
open van 10-17 en de toegang bedraagt f 7,50.
