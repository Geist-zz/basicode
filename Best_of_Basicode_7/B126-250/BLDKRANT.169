169, zon 25 sep '88

MINIATUUR-MICROFOON

Aan de Universiteit Twente is een
microfoontje ontwikkeld, dat kleiner is dan
de microfoons die tot nu toe gebruikt worden.
De afmetingen van het nieuwe type zijn 3 bij
3 millimeter, bij een dikte van 0,3
millimeter. De geestelijke vader van de
miniatuur microfoon is Ad Sprenkels, die op 18
februari 1988 op dit werk promoveerde tot
doctor in de technische wetenschappen.

HOORTOESTELLEN

De nieuwe microfoon zal in de eerste plaats
worden toegepast in hoortoestellen, waar
miniaturisatie natuurlijk van groot belang
is. Voor later denkt men ook aan de
inbouw microfoons in cassetterecorders. Net
zoals de grotere microfoons die daar nu
worden toegepast, is het miniatuur exemplaar
een elektret microfoon.

TRILLENDE CONDENSATOR

Een elektret microfoon is een speciaal soort
condensator microfoon. Een condensator bestaat
uit twee geladen metaalplaten. De elektrische
spanning tussen die platen hangt onder andere
af van hun onderlinge afstand. In een
condensator microfoon kan een van de platen
met de lucht meetrillen. Wanneer geluid op de
microfoon valt, varieert de plaatafstand en
daarmee de spanning tussen de platen. De
microfoon doet zijn werk: geluids trillingen
omzetten in elektrische trillingen.

ELEKTRET

Voordat de spanning tussen de
condensator platen kan gaan varieren, moet er
eerst een spanning aangelegd worden. Zo'n
spanning kan via via uit een batterij komen.
Bij de elektret microfoon is dat niet zo.
Daar bevindt zich tussen de twee platen een
geladen laag, de elektret. Een elektrische
lading trekt altijd de tegengestelde lading
aan. Die tegengestelde lading komt in dit
geval op de condensator platen te zitten.
Wanneer een van die twee platen met geluid
mee gaat trillen, zijn spannings variaties te
constateren.

TROPISCHE TEST

De elektret moet een nogal speciaal
materiaal zijn, dat zijn lading goed kan
vasthouden. De lading moet enige tientallen
jaren aanwezig kunnen blijven.
Elektret microfoontjes voor hoortoestellen
worden veertien dagen lang getest bij een
temperatuur van 60 graden en een relatieve
vochtigheid van 99 tot 100 procent. Dat komt
overeen met 1 tot 2 jaar zware tropische
omstandigheden. De lading mag hierbij slechts
met tien procent teruglopen.

VEREDELD ZAND

Een stof die aan die eis kan voldoen is
opgeladen teflon (een kunststof). In de
moderne elektronica wil men alles maken in de
vorm van piepkleine chips en het is nogal
moeilijk de materialen van dergelijke chips
te combineren met teflon. Daarom is Ad
Sprenkels een ander mogelijk
elektret materiaal gaan bekijken en wel
siliciumoxide. In feite is dat veredeld zand.
Siliciumoxide bleek als elektret minstens zo
goed als teflon. Onder gewone omstandigheden
kan siliciumoxide een elektrische lading 400
jaar lang vasthouden.

CHIPS

Siliciumachtige materialen zijn de normale
grondstof voor elektronica chips. De nieuwe
microfoon kan dus op dezelfde manier worden
geproduceerd als chips. Dat houdt in dat hij
met bijvoorbeeld 64 exemplaren tegelijk op
een schijf kan worden aangemaakt. Die schijf
wordt in stukjes gezaagd. De produktie is
betrekkelijk goedkoop. Het Amsterdamse
bedrijf Microtel BV wil de micromicrofoon
daadwerkelijk in massaproduktie gaan
fabriceren. Het zou mooi zijn als ook de
versterker voor het hoortoestel op hetzelfde
chipje zou kunnen worden aangebracht. Dat wil
echter nog niet zo: een direkt aangebouwde
versterker geeft teveel ruis.

TROMMELVLIES

Een beetje bijzondere stap in de fabricage is
het aanbrengen van het trommelvlies, dat door
het geluid in trilling gebracht moet gaan
worden. Gewone chips hebben immers geen
loszittende beweeglijke delen. Het vlies
wordt in 1 keer over een hele schijf met
microfoontjes aangebracht. Een opgedampt
laagje koper dient als een soort lijm.
Daarmee komt het folie vast te zitten op de
randjes van de afzonderlijke microfoons. Op
het vlies wordt bij ieder microfoontje een
toefje goud aangebracht, dat gaat dienen als
de beweeglijke condensatorplaat.

SUPERGEVOELIG

Een miniatuur microfoontje is even gevoelig
als een klassieke hoortoestel microfoon. Een
geluid waarbij het vlies zich over de
afmeting van slechts 1 waterstof atoom
verplaatst, kan al worden opgemerkt.
Overigens is ook het gezonde menselijke oor
tot diezelfde prestatie in staat. (Dit bericht
werd ons ingefluisterd door Pim van Tend).

TEKST OP VIDEOBANDEN SUGGESTIEF

De kwalificaties in 'grades' op VHS
videobanden kunnen de consument op het
verkeerde been zetten. De hogere prijs die
betaald moet worden voor banden met
aanduidingen die een betere kwaliteit
suggereren is meestal niet terecht. Deze
conclusie trekt de Stichting Vergelijkend
Waren Onderzoek na een onderzoek, dat zij
samen met Belgische, Britse en Zwitserse
consumenten organisaties uitvoerde naar 50
VHS, VHS-C en Video-8 videobanden.

Kwalificaties als 'gold', 'super grade' en
'ultra high grade' zijn door de fabrikanten
bedachte fantasienamen. Bovendien zijn die
van de ene fabrikant niet vergelijkbaar met
die van de ander. Uit het onderzoek van de
Stichting VWO blijkt dan ook geen relatie
tussen gradatie aanduidingen op de verpakking
en de kwaliteit.

De informatie op de cassettes van het Video-8
systeem is daarentegen veel minder suggestief:
alleen de naam van de fabrikant en de
speelduur worden vermeld.

PRIJZEN

De prijzen van videobanden zijn het afgelopen
jaar met zo'n 30% gedaald. Niettemin blijken
de prijzen van VHS banden die eenzelfde goede
beoordeling kregen toch behoorlijk uiteen te
liggen: van zo'n f10,00 tot f35,00 voor een
E-180 band. De prijs die u betaalt voor 1 uur
speelduur, ca. f3,30, verschilt dus niet veel
meer van die van een audiocassette. De prijzen
van de E-240 banden lopen ook sterk uiteen en
liggen gemiddeld voor 1 uur speelduur wat
hoger. Over de onderzochte soorten VHS-C en
Video-8 valt op te merken, dat ze veel duurder
zijn. Voor 1 uur speelduur betaalt u voor een
VHS-C band zo'n f40,00 en voor een Video-8
band ongeveer f20,00.

VIDEORECORDERS BETER EN GOEDKOPER

Uit een ander onderzoek dat de Stichting VWO
samen met diverse Europese zuster organisaties
hield blijkt dat de prijzen van videorecorders
licht aan het dalen zijn. Vergelijkbare
apparaten kostten vorig jaar ca. f150,00 meer.
Niettemin zijn de fabrikanten erin geslaagd ze
beter programmeerbaar te maken en is de zender
afstemming gemakkelijker geworden.

Onderzocht werden 12 mono recorders en 7 HiFi
recorders. De mono apparaten zijn relatief
eenvoudig, maar beschikken toch in veel
gevallen over een afstands bediening, waarmee
ook de tijdklok te programmeren is. Verder is
het afstemmen van de voorkeuze zenders
vergemakkelijkt, doordat de gewenste kanaal
nummers direct kunnen worden ingetoestst.

VPS

Ondanks het toegenomen gebruiksgemak is de
Stichting VWO nog steeds van mening, dat een
grote verbetering van het programmeren pas
bereikt wordt, indien de omroepen gaan
meewerken aan de tot standkoming van een
systeem, waarbij de recorder vanuit de studio
kan worden gestart en gestopt. Bij veel
recorders is al een dergelijk VPS systeem
(Video Program System) ingebouwd of kan men
dit gemakkelijk inbouwen. Dit systeem is in
Duitsland al jaren operationeel, maar stuit
hier op bezwaren van omroeppolitieke aard.
De Stichting VWO zal haar standpunt hierover
nog eens duidelijk neerleggen bij het
Commissariaat van de Media.

TOETERS EN BELLEN

Op de HiFi apparaten zitten meer toeters en
bellen dan op de gewone. Bij een aantal
apparaten zijn digitale effecten mogelijk
zoals een perfect stilstaand beeld, perfecte
slow-motion of stroboscoop effect. Hier moet
wel extra voor betaald worden.
Verder kunnen een aantal HiFi apparaten als
geluidsrecorder worden gebruikt: men heeft
dan een apparaat met een perfect geluid,
bijna gelijk aan een DAT recorder, terwijl
het banden verbruik relatief goedkoop is.

TESTRAPPORT

De resultaten van beide onderzoeken zijn in
de vorm van een brochure verkrijgbaar door
overmaking van f3,50 op postgiro 1477321 tnv
Stichting VWO, Sweelinckplein 74, 2517 GS Den
Haag, onder vermelding van 'videorecorders'.
Overigens zijn deze resultaten ook terug te
vinden in de (september) nummers van de
bladen Consumentengids een Koopkracht.

AFSCHEIDSCOLLEGE PROF VERHOEFF

De hoogleraar J J Verhoeff (een in Nederland
wijd en zijd bekende computer-prof) heeft
vorige week met een geestige reden afscheid
genomen van zijn studenten aan de Erasmus
Universiteit in Rotterdam. In het auditorium
waren ook vele bekenden van dhr. Verhoeff
aanwezig, onder meer van de vroegere vereniging
Teachip, waarvan hij voorzitter is geweest.

Professor Verhoef ging met pensioen. Maar met
zijn laatste college gaf hij studenten en
bekenden veel stof tot nadenken. Hoewel zijn
rede over 'Fractals' ging: een wiskundige
aangelegenheid, was het een aansporing van de
spreker om na te denken over toekomst
verwachtingen en voorspellingen aan de hand
van statistieken. 'Zelden voorspelt men het
weer goed, zelden ook komt de voorspelling
van een politicus uit,' orakelde de professor.

Hobbyscoop heeft de hand weten te leggen op
1000 exemplaren van de slotrede van professor
Verhoeff. Wie het wiskundig getinte, maar
zeer geestige werkje wil hebben, zou even
onderstaande bon moeten invullen:

----------------------
NOS-RADIO - HOBBYSCOOP
Lezing prof. Verhoeff
Postbus 1200
1200 BE Hilversum
----------------------
