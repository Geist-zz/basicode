
230, maa 15 mei '89

NIEUW PS/2 MODEL 70 VAN IBM

Op 9 mei j.l. heeft IBM een draagbare
versie van haar PS/2 model 70, genaamd
P70-386, aangekondigd. Hierdoor komen
de functies en prestaties van dit
krachtige tafelmodel ook beschikbaar
voor dit P (portable) model. Het PS/2
model P70-386 werd ontworpen voor
gebruik op reis, waarbij de
mogelijkheden van deze computer kunnen
worden gebruikt voor het verwerken van
uitgebreide toepassingen en het
gezamenlijk gebruik van gegevens tussen
de verschillende kantoren en
vestigingen van een bedrijf.

Dit draagbare systeem met een grote
capaciteit, dat is uitgevoerd met een
geavanceerd gasplasma scherm van zes
bij acht inch, bevat vele kenmerken van
de andere grotere en op de Intel 80386
chip gebaseerde PS/2 modellen, met
inbegrip van de Micro Channel
Architectuur, Disk Operating System
(DOS), Operating System/2 (OS/2), IBM
Advanced Interactive Executive (AIX),
vele geintegreerde functies op de
systeemkaart en het complete IBM
uitgebreide toetsenbord met 102
toetsen.

IBM MODEL 55 SX

Ook heeft IBM het IBM PS/2 model 55 SX
geintroduceerd, dat de prestaties en de
functies van een 32-bits systeem biedt
tegen kosten, die vergelijkbaar zijn
met die van een minder krachtige,
16-bits computer. Op basis van de Intel
80386SX microprocessor en IBM's
geavanceerde Micro Channel architectuur
biedt het model 55 SX prestaties, die
maximaal twintig procent hoger liggen
dan die van IBM's snelste op de 80286
gebaseerde systemen.

Het PS/2 model 55 SX heeft een 3,5 inch
diskette station, een vaste schijf met
een capaciteit van 30 MB (031) of 60 MB
(061), drie 16-bits slots en 2MB aan
snel moederkaart geheugen. Dit geheugen
kan tot 16MB worden uitgebreid. De
kloksnelheid bedraagt 16MHz en het
model bevat alle kenmerken, die
standaard zijn voor de op het Micro
Channel gebaseerde PS/2's, zoals VGA
graphics, een muispoort, een seriele
poort, een parallelle poort, een
toetsenbord poort en een diskette
besturings eenheid. Het model 55 SX
ondersteunt IBM OS/2 (standard en
extended), IBM Disk Operating System
(DOS) versie 3.3 en 4.0 en AIX PS/2.

Ook werd geintroduceerd de nieuwe IBM
PS/2 80387SX Maths Coprocessor voor het
model 55 SX. Deze 16MHz coprocessor
biedt extra prestaties bij toepassingen
waarin veel of zich herhalende
berekeningen voorkomen.

ULTRALICHTE LAPTOP

Voor de zakenman die veel onderweg is
brengt NEC de Ultralite laptop
(schootcomputer) op de markt. Een
meeneem computer die evenveel plaats
inneemt als een dik tijdschrift, maar
de prestaties heeft van een PC/AT.

De NEC Ultralite weegt minder dan 2 kg,
en heeft de afmeting van een A4 met een
dikte van 3,2 cm. De microprocessor is
NEC's eigen V30 (8086 equivalent),
draaiend op een klok snelheid van bijna
10 MHz. Het RAM geheugen bedraagt 640
Kb. Het systeem, dat werkt onder MS-DOS
3.3, is uitgerust met een Silicon
harddisk van 1 of 2 Mb. Dit
functioneert als een RAMdisk en is dus
razendsnel. Een extra mogelijkheid is
het plaatsen van een ROM creditcard
waarop standaard software pakketten als
Lotus 1-2-3 en WordPerfect leverbaar
zijn. Met behulp van het ingebouwde
2400 Baud modem en 'laplink' software
is overal snelle communicatie met
andere systemen mogelijk. Verder is
optioneel een extra 3,5 inch floppy
disk drive leverbaar. Microsoft's DOS
Manager maakt de computer ook voor
beginners makkelijk te gebruiken. De
nieuwe herlaadbare lithium accu
garandeert minimaal operationeel
gebruik van 2 uur, ook met gebruik van
het verlichte LCD scherm.
Binnenkort zullen we nader verslag doen
van onze ervaringen met deze bijzondere
laptop.

VENTURA IN BOEKVORM

Nog voor de verschijning van de
Nederlands talige 2.0 versie van
Ventura voor de MS-DOS computers is
uitgeverij het Goede Boek er in
geslaagd een compleet boekwerkje over
de meest recente release van Ventura te
maken. Het betreft een volledig
herziene druk van dit boek. De eerste
druk, gebaseerd op een oudere versie
van het Desk Top Publishing pakket voor
de PC, was in korte tijd volledig
uitverkocht.
In het nieuwe boek wordt veel aandacht
geschonken aan typografische gewoonten
en stijlen. Onder meer is stap voor
stap uitgewerkt hoe een nieuwe lay-out
(stijlblad) wordt opgezet. Daarnaast
zijn tientallen tips en aanwijzingen
opgenomen en worden voorbeelden gegeven
voor veel functies als tags, een index,
een inhouds opgave en sprekende kop- en
voetteksten.
In de herziene tweede druk komen
natuurlijk alle nieuwe functies van
Ventura 2.0 aan bod. Ondermeer worden
de nieuwe lettertypen behandeld.
Vandaar dat het boek niet erg goedkoop
is: f 86,-. Het Goede Boek Software
vindt u in Huizen, Postbus 122,
02152-53508.

TDK DURFT WEL

AVC Nederland, de importeur van
TDK-banden, heeft iets opmerkelijks
gedaan. De importeur, die zichzelf de
grootste leverancier van cassettes
acht, geeft 'levenslange garantie' op
de videocassettes. Op de nieuwste
banden prijkt ook een speciaal zegel
met deze tekst. TDK's importeur in Uden
zegt dat de cassettes langzamerhand zo
perfect zijn geworden, wat de band
betreft, het mechanische gedeelte en de
cassette zelf, dat men het wel
aandurft.
De garantie houdt in dat men
videobanden die materiaal of produktie
fouten vertonen mag teruggeven. De
consument ontvangt dan meteen een
nieuwe. De cassettes moeten echter na
10, 20, 30 of 40 jaar nog feilloos
werken, zeg maar gerust levenslang,
aldus de importeur. Het geldt voor alle
banden gekocht na 15 april van dit
jaar, ook voor VHS-C en Super-VHS en 8
mm-video.
Mocht u van plan zijn een
garantie-claim te gaan doen en loopt
het niet goed af, laat het ons dan ook
even weten. 't Is wel een hele
verantwoording voor TDK!

'HUIS VAN DE TOEKOMST'

Even leek het erop alsof alle
ambitieuze plannen voor de bouw van het
Huis van de Toekomst door een
milieu-juridische zaak op een dood
spoor zouden lopen. De bouw-
activiteiten hebben als gevolg daarvan
tijdelijk stil gelegen, maar na de
verlossende uitspraak van de Raad van
State is de draad weer opgepakt en kon
op 5 april j.l. de vlag worden gehesen:
het Huis van de Toekomst heeft nu weer
toekomst.

INSPELEN OP NIEUWE TENDENSEN

In een tijd waarin veranderingen zich
sneller voltrekken dan ooit, worden we
van alle kanten aan het denken gezet
over hetgeen de toekomst ons zou kunnen
brengen. We weten allemaal dat het
milieu als gevolg van menselijke
activiteit zwaar belast is. Omdat onder
meer het gebruik van de auto zal worden
beperkt, ontstaat er een selectieve
mobiliteit waardoor meer activiteiten
vanuit de eigen woning zullen worden
ontplooid. Omdat de gemiddelde leeftijd
blijft toenemen, komt er een derde
actieve fase in het leven van de mens.
De vrije tijd neemt toe en de eisen die
we aan de kwaliteit van ons bestaan
stellen worden steeds hoger, waarbij we
onophoudelijk de noodzaak van
'permanente educatie' zullen
onderkennen. Het zijn tal van tendensen
die onomstotelijk een stempel op de
toekomst zullen drukken. Het Huis van
de Toekomst zal nieuwe mogelijkheden
demonstreren op een manier die niet zo
ongrijpbaar is als de toekomst zelf.

XANADU

Het idee van een 'Huis van de Toekomst'
is niet nieuw, de formule achter het
project in Rosmalen echter wel. Het
meest beroemde Huis van de Toekomst
staat in de Amerikaanse staat Florida.
'Xanadu' is de droom van de architect
Ray Mason, die een futuristische en tot
de verbeelding sprekende vorm als
belangrijkste doel stelde.

De vooruitstrevende vorm is niet alleen
voor het uiterlijk van het 'Huis van de
Toekomst' van belang. Het is er tevens
op gericht om zoveel mogelijk energie
te besparen. In 'Xanadu' is een
belangrijke rol weggelegd voor de
robot. Een robot die zelfs gespreks
partner wordt en weloverwogen adviezen
geeft. 'Xanadu' is een droom die altijd
een droom zal blijven.

JAPANSE MODELHUIZEN

In Japan heeft zelfs iedere zichzelf
respecterende electronica- fabriek een
modelhuis van de toekomst gebouwd.
Voorop staat daarbij steeds dat
allerlei apparaten erbinnen centraal
bediend kunnen worden. Daartoe moeten
de apparaten met elkaar verbonden
worden om vervolgens gezamenlijk 1
netwerk te vormen. In een prototype HAS
(Huis Automatiserings Systeem) kan de
bezoeker zien wat er allemaal aan
elkaar geknoopt kan worden. Het moge
echter duidelijk zijn dat er nog een
lange weg af te leggen valt voordat dit
beeld realiteit genoemd kan worden.

SYNTHESE VAN VORM EN INHOUD

De diverse 'Huizen van de Toekomst' die
nu verspreid over onze wereldbol een
kijkje in de toekomst geven, zijn
veelal niet anders te vergelijken dan
met pakhuizen vol elektronica waarbij
onder meer getoond wordt dat met 1
afstands bediening alle apparatuur in
huis bediend kan worden. Andere huizen
munten daarentegen voornamelijk uit in
extravagante vormen. Het project in
Rosmalen beoogt echter alle aspecten
van wonen en wooncomfort in de toekomst
met elkaar te verenigen. Er wordt
daarbij niet vanuit gegaan dat HET Huis
van de Toekomst er daadwerkelijk zo uit
gaat zien. Het is zeker niet zo dat de
techniek als uitgangspunt dient. Het
zijn vooral de veranderings processen
die zich in onze samenleving voordoen,
die de vorm en de inrichting van het
'Huis van de Toekomst' hebben bepaald,
waarbij de techniek slechts als
hulpmiddel dienst doet.

SPONSORING

Het 'Huis van de Toekomst' wordt
gerealiseerd door meer dan 70
Nederlandse ondernemingen, die door
bijdragen in natura of door sponsoring
in staat worden gesteld ervaring op te
doen met innovatieve toepassing van de
nieuwste materialen en technieken. Het
totale investerings niveau bedraagt ca.
9 miljoen.

De bouw van het 'Huis van de Toekomst'
vordert nu snel. De opening ervan staat
gepland op 20 juni a.s., en dat is
zeker geen toekomstmuziek!

