
207, maa 13 feb '89

COMPUTERS IN HET BASISONDERWIJS

De Minister van Onderwijs en Wetenschappen
Drs. W.J. Deetman heeft een onlangs een
overeenkomst gesloten met de besturen
organisaties (BPCO, BKBO, VGS, LVGS, VBS) en
de VNG. Hiermee spraken ze af samen het
'Comenius' project op te zetten voor de
apparatuur verstrekking aan het basis- en
speciaal onderwijs, dat onderdeel uitmaakt van
het stimulerings project onderwijs informatie-
technologie OPSTAP.

De apparatuur die in het kader van het Comenius
project verstrekt zal gaan worden, dient aan
een bepaalde standaard te voldoen. In november
vorig jaar stemde de Tweede Kamer in met het
voorstel van de minster om 1 standaard voor
computers binnen het basis- en speciaal
onderwijs te zetten. Er werd gekozen voor een
computer configuratie gebaseerd op de Intel
80.000-lijn (minimaal 80286). De apparatuur
kan worden ingezet voor computer ondersteunend
onderwijs, computer beheerd onderwijs en ook
voor administratieve toepassingen. Dit houdt
ondermeer in dat de computers voorzien zullen
zijn van bij voorkeur een harde schijf, een
muis en een gebruikers vriendelijke zogenaamde
menugestuurde omgeving. De specificaties van de
apparatuur zijn door de minister vastgesteld
in overleg met de koepel- organisaties.

COMENIUS

Het project is genoemd naar de 17e eeuwse
opvoedkundige Comenius, die als een van de
eerste de aandacht vestigde op het belang van
afbeeldingen als leermiddel. Een van de eerste
activiteiten van het Comenius project is het
uitschrijven van een aanbestedings procedure
volgens EG-afspraken voor de levering van de
apparatuur. Verwacht wordt dat medio 1989 een
contract wordt afgesloten met een of meer
leveranciers. Alle basisscholen en een groot
aantal schoolsoorten van het speciaal onderwijs
zullen deze apparatuur over een periode van
vier jaar (1990-1994) geleverd krijgen.

In afstemming met de apparatuur verstrekking
wordt binnen het Project Invoering Nieuwe
Technologieen (PRINT), dat ook in het kader van
OPSTAP op 1 januari 1989 is gestart, courseware
ontwikkeld en een programma voor deskundigheids
bevordering opgezet. De scholen zullen op zeer
korte termijn informatie ontvangen over de
uitvoering van het Comenius project.

Afkortingen:
BPCO = Besturenraad Protestants Christelijk
Onderwijs
BKBO = Vereniging van Schoolbesturen voor
Katholiek Basis- en Speciaal Onderwijs
LVGS = Landelijk Verband van Gereformeerde
Schoolverenigingen
VGS  = Vereniging voor Gereformeerd
Schoolonderwijs
VBS  = Vereniging Bijzondere Scholen voor
Onderwijs op Algemene Grondslag
VNG  = Vereniging van Nederlandse Gemeenten

CENTRUM COMPUTERKUNST

Boven een warenhuis dat er een wielerploeg op
nahoudt, heeft de Hogeschool voor de Kunsten
Utrecht een centrum voor computer toepassingen
in de kunst geopend. Het centrum dient in de
eerste plaats voor het computer onderwijs aan
studenten van de hogeschool, zowel op het
gebied van muziek als van beeldende kunst.
Utrecht heeft hiermee een instituut gekregen,
dat uniek is in Nederland en voorop loopt in
Europa.

AMERIKA

In Europa heeft het kunstonderwijs altijd
nogal losgestaan van de universiteiten.
Academies voor beeldende kunsten en
conservatoria waren niet met universiteiten
verbonden. In de Verenigde Staten waren de
opleidingen voor kunstenaars wel altijd een
gewoon deel van de universiteiten. De toegang
tot computers was daar zodoende de afgelopen
tientallen jaren veel gemakkelijker.
Kunstdocenten en -studenten konden net zo
gemakkelijk gebruik maken van de
universitaire computers als natuurkundigen,
sociologen of taalwetenschappers.

MEDIA LAB

Het is dan ook niet verwonderlijk dat het
nieuwe centrum zich spiegelt aan Amerikaanse
voorbeelden. Die voorbeelden worden
aangevoerd door het wereldberoemde Media Lab
van het Massachusetts Institute of
Technology. Een ander bekend zwaartepunt is
de Ohio State University.

LIEFDE VOOR PIEPSCHUIM

Wanneer de ervaring bij de Amerikaanse
universiteiten wordt doorgetrokken, zullen de
studenten weldra in drommen staan te wachten
voor een studieplaats in de computerkunst.
Bij de opening werd het als volgt gezegd: 'De
jongeren hebben een bijzondere liefde voor
piepschuim ontwikkeld. Wanneer ergens nieuwe
apparaten worden uitgepakt, komen ze erop af,
zoals vroeger vliegen op de stroop afkwamen.'

MEDIAKUNST

Zouden ook Bach en Rembrandt gekozen hebben
voor een studierichting kunsttechnologie,
wanneer ze in deze tijd geleefd hadden? Wie
weet, in ieder geval kunnen de honderden
studenten van het Centrum voor Kunst, Media
en Technologie niet allemaal zo beroemd
worden. De kunstenaar vervaardigt in onze
tijd niet alleen het uitzonderlijke
meesterwerk, maar ook allerlei alledaagse
dingen. Zo is het filmpje dat het televisie
journaal inleidt, een voorbeeld van
moderne mediakunst. Meesterwerk of niet,
zulke dingen moeten gewoon gemaakt worden.
Bij dit soort produkten zijn beeld en geluid
vaak met elkaar verweven. Het is daarom zo
gek nog niet om muziek en beeldende kunst in
hetzelfde gebouw samen te brengen.

150 COMPUTERS

In het centrum zijn 100 personal computers
aanwezig. De meeste zijn van het type Apple
Macintosh, maar voor muziek worden ook
eenvoudige MSX computers gebruikt met
bijbehorend Yamaha keyboard. Verder heeft het
centrum 50 werkstations van de merken IBM en
Apollo. Werkstations zijn computers die een
maatje groter zijn dan de gewone personal
computer. Ze zijn sneller, hebben meer
geheugen en een scherm met meer beeldpunten.

KUNSTENAARSVRIENDELIJK

De computer fabrikanten hebben werkstations
vooral ontwikkeld voor technische
toepassingen, bijvoorbeeld voor het ontwerpen
en doorrekenen van werktuigbouwkundige
constructies. Dat houdt in, dat dit soort
computer niet in de eerste plaats vriendelijk
is voor de kunstenaar. Een van de onderzoeks
projecten van het centrum, uit te voeren samen
met IBM, heeft tot doel de computer beter
bruikbaar te maken voor de student beeldende
kunsten.

SCULPTUREN

In het geheugen van een werkstation kan de
kunstenaar een zelfgemaakt landschap opslaan,
dat gevuld is met min of meer vreemdsoortige
sculpturen. De computer kan dan op het scherm
allerlei aanzichten van dat landschap laten
zien. Daarvoor moet voor elk beeldpunt
afzonderlijk een berekening gemaakt worden.
Bij de grote aantallen beeldpunten waarom het
gaat, kan zoiets best lang gaan duren.

NETWERK

Hier komt het goed van pas, dat de computers
via een netwerk met elkaar zijn verbonden.
Wanneer een van de werkstations teveel te
doen krijgt, kan dat werkstation via het
netwerk een oproep doen aan zijn
soortgenoten. Een computer die op het moment
niet zoveel te doen heeft, kan vervolgens een
deel van het werk overnemen, zodat de
gebruiker toch niet zo lang hoeft te wachten.

COMPONEREN

Op muziekgebied heeft men diverse
onderzoeks projecten die erop gericht zijn de
computer beter bruikbaar te maken voor de
componist. Ten behoeve van de studenten
worden installaties opgezet, waarmee
gemakkelijk allerlei compositie- varianten
kunnen worden uitgeprobeerd en vastgelegd.
Er wordt daarbij met koptelefoons gewerkt,
waardoor twintig studenten tegelijk in
hetzelfde lokaal bezig kunnen zijn. Samen met
Philips ontwikkelt men een lesprogramma over
akoestiek en muziek, dat gebruik maakt van
een computer en een beeldplaat.

KUNSTMATIGE INTELLIGENTIE

Bij het Centrum voor Kunst, Media en
Technologie is men ook bezig met wat meer
diepgaand onderzoek, waarop men het etiket
kunstmatige intelligentie heeft geplakt.
Een gewoon computerprogramma is meestal zo
opgezet, dat het zo efficient mogelijk op
zijn doel afgaat. Bij kunstmatige
intelligentie probeert men daarentegen
programma's te maken, die in hun werking zo
dicht mogelijk aanliggen tegen de manier
waarop de mens denkt.

PROGRAMMEERONDERWIJS

Computerprogramma's die moeten werken volgens
de principes van kunstmatige intelligentie,
schrijft men het liefst in de programmeertalen
Lisp en Prolog. Een deel van de computer
capaciteit van het centrum is gereserveerd
voor onderwijs in die talen, niet alleen voor
de eigen kunststudenten, maar ook voor
studenten van de HTS en van de universiteit.
Het onderzoek op dit gebied richt zich op de
zogeheten kunstmatige luisteraar.

GELUIDEN HERKENNEN

Wanneer een mens geluid hoort, kan hij
onmiddellijk herkennen, of het muziek is of
spraak. Bij muziek kost het ons geen enkele
moeite een gitaar van een orgel te
onderscheiden. Ook kunnen we gemakkelijk
ritmes ontrafelen. Wanneer een computer een
geluidsgolf krijgt toegevoerd, in de vorm van
een rij getallen, dan blijkt het heel
moeilijk hem te laten uitmaken, wat hij
hoort. Dit onderzoekt men nader.

PSYCHOLOGIE

Zulk onderzoek op het gebied van kunstmatige
intelligentie is meer dan alleen allerlei
computer programma's uitproberen. Er moet ook
onderzocht worden, hoe de mens tot zijn
conclusies komt. We hebben hier dus te maken
met een grensgebied van informatica en
psychologie.

SCHILDERSTIJLEN

Ook op het gebied van de beeldende kunst
wordt gewerkt aan kunstmatige intelligentie.
In Amerika is men bezig aan een
computerprogramma dat in schilderijen de
stijl van de schilder moet herkennen.
Het programma moet ook nieuwe afbeeldingen in
dezelfde stijl kunnen produceren.
Een programma dat stijlen herkent, kan
natuurlijk gebruikt worden om vervalsingen te
identificeren. Het programma heeft echter niet
meer kennis dan de menselijke kunstkenner en
dus is het ook niet beter dan de menselijke
vervalsings expert. Hooguit zal de computer
systematischer met zijn kennis omgaan.

MONDRIAAN

Dit Amerikaanse programma is nog niet toe aan
het herkennen van de stijlen van Van Gogh,
Picasso en Dali. Wel kan het schilderijen van
Mondriaan herkennen. Wie diens simpele
vakjespatronen kent, zal niet zo onder de
indruk zijn. Op dit gebied is dus in ieder
geval nog het een en ander te doen. (Pim van
Tend ging voor ons in Utrecht kijken.)

