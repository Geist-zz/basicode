
238, ma 12 juni '89

LEERBOEK PC-GEBRUIK

door Cor de Putter, 111 pag., uitgave
De Muiderkring, ISBN 90-6082-3109,
prijs f19,95.
Dit boek is geschreven door iemand, die
al jaren ervaring heeft in het
organiseren van computer cursussen voor
beginners. Het boek is dan ook bedoeld,
om onder leiding van een docent met een
PC te leren omgaan. Er wordt, na een
algemene inleiding, even getipt aan het
besturings systeem MS-DOS en met behulp
van enkele oefeningen wordt men met de
meest noodzakelijke handelingen
vertrouwd gemaakt. Daarna volgt op
dezelfde manier een bespreking van een
database (dBase III+), een
tekstverwerker (Wordperfect), een
spreadsheet (Lotus 1-2-3) en GW-Basic.
Slechts de meest elementaire begrippen
worden besproken. Maar voor een
computer-leek en dat zijn we allemaal
natuurlijk eens geweest, is het een
goede manier om de eerste kennis op te
doen. Het vormt een kapstok, waaraan
men later bij de bestudering van
uitvoeriger boeken, zijn verworven
kennis kan ophangen. Nuttig voor
beginners dus en schappelijk geprijsd.

LEERBOEK LOTUS 1-2-3

door J. de Jong, 98 pag., uitgave de
Muiderkring (in de serie Basiskennis),
ISBN 90-6082-311-7, Prijs f19,95.
Werd in het eerst besproken boekwerkje
bij de bespreking van het spreadsheet
programma de sluier slechts een tipje
opgelicht, dit boekje probeert iets
meer te onthullen. Na enkele inleidende
paragrafen over MS-DOS volgen een
aantal hoofdstukken, die het gebruik
van Lotus 1-2-3 verder duidelijk maken
aan een studerende, die bezig is zich
voor te bereiden op het examen van de
Stichting Examen Toegepaste
Informatica. Maar ook voor anderen, die
met een spreadsheet willen leren
werken, is dit een nuttig werkje, dat
als inleiding kan worden gebruikt
alvorens men overgaat tot het
bestuderen van de dikke pillen, die ook
over dit onderwerp zijn geschreven. In
een tweetal appendices staan duidelijke
tabellen van de 'Mode indicatoren'
(aanwijzingen op het scherm die
aangeven waar het programma mee bezig
is) en het Commando-menu overzicht. De
prijs is wederom schappelijk en het
boekje is zeker voor beginners aan te
bevelen.

PARADOX, TOEPASSINGEN EN TECHNIEKEN

door Ken Knecht, 278 pag., uitgave
Kluwer, ISBN 90-201-2167-7, prijs
f68,50.
Dit is dan zo'n 'pil', nog niet een
erge dikke, maar toch veel dieper gaand
dan de eerder besproken werkjes. Het
gaat over Paradox, een relationeel
database programma, waar de schrijver
van dit boek 'weg van is'. Als men met
dit programma moet werken en moeite
heeft met de bijgeleverde handleiding,
kan men met dit Nederlandse boek toch
heel goed uit de voeten. Het geeft aan
de hand van talloze voorbeelden een
goed inzicht in het werken met (de
eerste versie van) Paradox. De update
(versie 1.1) werd te laat ontvangen om
nog in het geheel te worden verwerkt,
maar de meeste veranderingen tussen de
versies zijn toch genoemd. Daar er van
Paradox ook een versie voor het nieuwe
besturings systeem OS/2 leverbaar is,
zal het gebruik de komende tijd wel
toenemen. In het eerste deel wordt de
stof behandeld uit de gezichtshoek van
de beginnende gebruiker, de tweede
helft van het boek is onder meer gewijd
aan PAL (Paradox Application Language)
voor meer ervaren programmeurs. Er
staan veel tabellen, overzichten en
screendumps in dit boek. Het is een
goede nederlandstalige handleiding.

PC-ZAKBOEKJE: MS-DOS FUNCTIES

door Ray Duncan, 108 pag., uitgave
Kluwer, ISBN 90-201-2233-9, prijs
f24,50.
Dit boekje is in een smal formaat
uitgevoerd, zodat het in de jaszak
past. Het geeft een duidelijk overzicht
van de Int(errupt) 20H, 21H en 22H tot
2FH functies, die allemaal met DOS te
maken hebben. Het boekje is dus
duidelijk bedoeld voor gevorderde
programmeurs, die regelmatig met deze
functies in hun programma's te maken
hebben. De overzichtelijke
samenstelling en het handzame formaat
maken dit werkje zeer geschikt voor
dagelijks gebruik.

PC-ZAKBOEKJE: IBM ROM BIOS FUNCTIES

door Ray Duncan, 108 pag., uitgave
Kluwer, ISBN 90-201-2232-0, prijs
f24,50.
Dit boekje is ook in zak-formaat
uitgevoerd en bevat de beschrijving van
de Int(errupts) 10H tot 1AH, die met de
ROM BIOS te maken hebben. Ook dit
boekje is overzichtelijk samengesteld
en geeft een vrij compleet overzicht
van alle functies die tevens, waar dat
nodig is, ingedeeld zijn naar de soort
videokaart, die wordt gebruikt. Het zal
duidelijk zijn dat dit zakboekje
bedoeld is als naslagwerkje voor
gevorderde programmeurs. (Met dank aan
Pieter Vijlbrief)

IBM VERVAARDIGT SNELSTE DRAM-CHIP

IBM heeft onlangs de snelste 1-megabit
dynamische geheugenchip vervaardigd in
haar fabriek in Yasu in Japan. Deze
experimentele IBM DRAM (Dynamic Random
Access Memory) chip werkt drie keer zo
snel als de huidige generatie 1 miljoen
bit chips. De opzoektijd van een
eenheid of bit bedraagt 22 miljardsten
van een seconde. Deze chip kan het
equivalent van ongeveer honderd
pagina's met dubbele regelafstand
getypte tekst opslaan. Het feit dat
deze chip op een bestaande
produktielijn wordt geproduceerd geeft
aan dat deze in grote aantallen kan
worden vervaardigd en dat het tijdperk
van zeer snelle hoofdgeheugens in
supercomputers, PC's en werkstations is
aangebroken. De nog niet eerder
bereikte snelheid van deze IBM DRAM
voegt een nieuwe dimensie toe aan het
onderzoek op het gebied van
geheugenchips, waarbij men zich naast
een steeds hogere componenten dichtheid
ook op snelheid concentreert. DRAM's
vormen het meest gangbare type
geheugenchip, dat in computers wordt
toegepast.

TOENEMENDE VRAAG

Gedurende de afgelopen jaren is de
vraag naar zeer snelle DRAM's steeds
groter geworden naarmate de mainframe
computers en de microprocessors sneller
zijn geworden. Zeer snelle DRAM's, die
de cyclustijd van de centrale
verwerkings eenheid kunnen evenaren,
voorkomen 'wachttoestanden' tijdens de
toegang tot het geheugen, waardoor de
prestaties van het totale systeem
worden verbeterd en de kosten worden
verlaagd omdat er binnen een bepaalde
tijdseenheid meer berekeningen kunnen
worden verricht.

NIEUW PRODUKTIE-PROCES

Deze chip werd vervaardigd met
gebruikmaking van een nieuw CMOS
(Complementary Metal Oxide
Semiconductor) proces, dat werd
ontwikkeld in IBM's laboratorium in
Yasu in Japan. Voor de verbindingen van
deze chip werden twee lagen
polykristallijn silicium (kleine
samengevoegde silicium kristallen) en
twee lagen metaal gebruikt. Deze
samenstelling maakt een hogere
dichtheid en snelheid mogelijk. Behalve
meer prestaties biedt de CMOS-techniek
ook een aanzienlijk 'koelere' werking
van de circuits dan bij andere
technieken. De chip verspreidt tijdens
de werking slechts vijfhonderd
milliwatt aan energie - zeer weinig
gezien de drie maal zo hoge snelheid
als de huidige in produktie zijnde
chips. Het in massaproduktie nemen van
deze chip is weer een stap in de
richting van het vervaardigen van
DRAM's die snelheden kunnen bereiken,
welke die van de duurdere SRAM (Static
Random Access Memory) chip benaderen.

SNELSTE COMPUTER STAAT IN KARLSRUHE

Op de universiteit van Karlsruhe is de
snelste vectorcomputer met 1 processor
geinstalleerd. Deze machine is
afkomstig van Siemens. De computer
heeft een topcapaciteit van 1,7
gigaflops (=miljard berekeningen met
drijvende komma per seconde). Dankzij
het werkgeheugen van 512 megabyte met
een toegangstijd van 55 nanoseconden
kunnen bij wiskundige simulaties
behalve twee- ook driedimensionale
modellen worden gemaakt.
Het vectorprocessor systeem VP400-EX
wordt in Karlsruhe ondermeer gebruikt
voor onderzoek op het gebied van de
geofysica en molecuul modellen. (Uit:
Automatisering Gids)

NIEUWE EDI-BERICHTENDIENST PTT

Onder de naam Tradeserver heeft PTT
Telecom op het gebied van EDI
(Electronic Data Interchange) een
nieuwe berichtendienst gelanceerd.
Tradeserver is een voorbeeld van het
streven van PTT Telecom een breed
aanbod te creeren van Value Added
Services op het gebied van
gestandaardiseerde elektronische
berichten uitwisseling.

Tradeserver biedt een aantal
mogelijkheden. Men kan b.v. het lokale
computer systeem bij de gebruiker via
een X400 protocol laten communiceren
met de gehele X400 community, ook via
het 400Net naar Memocom400, die andere
berichtendienst van de PTT. De
belangrijkste functie die Tradeserver
hierbij vervult, is die van
electronische postbus. Verder is bij de
Tradeserver veel aandacht besteed aan
toegangs beveiliging. Naast de
traditionele postbus functie is het ook
mogelijk om zowel voor de nieuwe
Memocom400 dienst als voor de
Tradeserver en het 400Net een
notariaat- functie aan te vragen, zodat
achteraf altijd comtrole uitgeoefend
kan worden op het verzonden bericht.
Hoewel de dienst nu pas officieel wordt
aangekondigd, werkt men al enige tijd
met deze techniek. (Uit: Computable)

HCC MICROCOMPUTERDAGEN '89

Op 24 en 25 november a.s. worden voor
de dertiende maal de HCC Microcomputer
Dagen gehouden in de Utrechtse
Jaarbeurs. Het thema van deze twee
dagen is 'De Computer Compleet'. Bekend
is dat veel mensen een computer
aanschaffen, maar niet beseffen dat er
meer nodig is: randapparatuur,
software, boeken en cursussen maken het
werken met de computer pas echt
compleet.

Vorig jaar was de scheiding in een
markt- en een showgedeelte een groot
succes. Reden genoeg, zo vindt de HCC,
om opnieuw een Micromarkt en een
Microcomputer Show te organiseren. Op
de Micromarkt kan het publiek (vorig
jaar 50.000 bezoekers) allerlei
apparatuur en gebruiks artikelen
aanschaffen. Het showgedeelte is meer
bestemd voor de produkt- demonstraties.
Natuurlijk kunt U ook de verschillende
gebruikers- groepen van de HCC op deze
dagen vinden. Vanuit de amateur markt
wordt het nieuwste op computer gebied
aangeboden, terwijl in de professionele
stands het publiek wordt geinformeerd
over de diverse activiteiten. Dus op 24
en 25 november a.s. de HCC
Microcomputer Dagen in de Utrechtse
Jaarbeurs. De openingstijden zijn van
10.00 tot 17.00 uur. De entree bedraagt
f 7,50.

