
216, maa 27 mrt '89

SERIE 'BASISKENNIS' (DE MUIDERKRING)

In deze serie zijn een reeks boeken
verschenen, die de bedoeling hebben,
een beginnend gebruiker van computers
en applicatie software in gewone taal
met het gebruik daarvan vertrouwd te
maken. De prijs (f17.50 per deeltje) is
daarmee in overeenstemming!

LEERBOEK INFORMATICA

door J. de Jong, 84 pag., uitgave de
Muiderkring (Serie Basiskennis),
f17.50.
In 8 hoofdstukken (de computer, de
randapparatuur, de software,
computersysteem en datacommunicatie,
gegevens verzamelingen, van hard- en
software naar orgware, automatisering
in de detailhandel en diverse
examenvragen met betrekking tot de
automatisering) wordt de basiskennis
behandeld, die nodig is om wat
vertrouwd te raken met de termen binnen
de informatica. De daarbij gegeven
uitleg geeft voldoende informatie om
zich daarna nader te gaan orienteren op
de gebieden, waarvoor men zich
interesseert. Elk hoofdstuk wordt
besloten met een aantal vragen en
opdrachten, waardoor men zichzelf kan
testen, of men voldoende van de stof
heeft opgestoken. De in het laatste
hoofdstuk verzamelde examenvragen
leveren een goede oefenstof op voor
degenen, die een examen op MMO niveau
over Informatica moeten afleggen. Een
aardig boek voor beginners.

WORDPERFECT

door J. de Jong, 86 pag., uitgave de
Muiderkring (Serie Basiskennis),
f17.50.
Dit boek is afgestemd op de eisen van
de Stichting Examen Toegepaste
Informatica voor het examen
'Basiskennis Tekstverwerking'. Met
behulp van dit boekje kan ook de
beginnende Wordperfect gebruiker aardig
zijn weg vinden.

In een inleidend hoofdstuk wordt ook
een computer-analfabeet snel de
allernoodzakelijkste kennis
bijgebracht, om met succes een
tekstverwerkings programma te kunnen
gaan gebruiken. Er wordt uitgegaan van
het gebruik van een eenvoudig
computersysteem zonder hard-disk.
Gebruikt wordt een Nederlandse versie
van Wordperfect en de meest voorkomende
functies worden besproken. Voor zover
wij konden nagaan kloppen deze voor
zowel versie 4.1 als 4.2, alleen de
instelling van de regelafstand (pag.
45) wijkt af. Maar men zal met behulp
van dit boek plus een dosis
doorzettings vermogen, ook als men niet
over enige voorkennis beschikt, al snel
zijn weg weten te vinden in het
prachtige tekstverwerkings programma
Wordperfect aan de hand van de talloze
praktijk-oefeningen, die het doorwerken
zeker waard zijn. De overzichten en de
inhoudsopgave aan het eind van het boek
maken ook het gebruik als naslagwerk
mogelijk.

WORDSTAR

door J. de Jong, 86 pag., uitgave de
Muiderkring (Serie Basiskennis), prijs
f17.50.
Dit boekje is evenals het vorige
afgestemd op de exameneisen van de
Stichting Examen Toegepaste
Informatica. Het eerste hoofdstuk bevat
weer een overzicht van het gebruik van
een MS-DOS computer. Aan de hand van
een groot aantal praktijkvoorbeelden
wordt daarna het tekstverwerkings
programma WORDSTAR besproken. Het boek
bevat ook een uitgebreide lijst van de
in dit programma gebruikelijke
'control- functies'. Aan het slot
treffen we een aantal examenopgaven
aan. Met behulp van dit boek is het
zeker mogelijk snel met WORDSTAR te
leren werken. Door de uitgebreide
inhoudsopgave kan men het ook als
naslagwerk gebruiken.

dBASE III (+)

door J. de Jong, 79 pag., uitgave de
Muiderkring (Serie Basiskennis), prijs
f17.50.
Ook dit boek bevat een duidelijke
inleiding, zodat men zonder
computer-voorkennis kan beginnen zich
in het gebruik van een data-base in te
werken. Aan de hand van
praktijkvoorbeelden wordt men stap voor
stap ingeleid in het gebruik van dBASE
III (+). En in hoofdstuk 7 wordt zelfs
overgestapt naar het programmeren in de
dBASE-taal, waardoor het mogelijk is
naar eigen inzicht een
bestandsprogramma op te stellen. Als
men het boek heeft doorgewerkt, heeft
men als resultaat een eenvoudig Gasten
Informatie Systeem overgehouden,
waardoor men een goede kijk heeft
gekregen op het gebruik van een
database in de praktijk. Een goede
inhoudsopgave maakt ook hier het
gebruik als naslagwerk mogelijk.

De vier hierboven besproken boekjes
zijn opgezet als 'Leerboek' en als
zodanig uitmuntend geschikt, ook voor
zelfstudie.

GEBRUIKERSHANDBOEK PHILIPS PC XT EN AT

door A. Stickler, 292 pag., uitgave
Kluwer, prijs f64.50.
Dit is nu eens een boek voor de echte
beginner, die zich een PC heeft
aangeschaft, speciaal als die van het
in de titel omschreven fabrikaat is. We
zien het vaak rondom ons gebeuren: er
komt een computer het huis binnen en de
nieuwe eigenaar staat er met twee
linkerhanden tegenover. De 'gewoonste'
zaken zijn hem onbekend. Als je
toevallig in de buurt bent, leg je een
paar dingetjes uit, je denkt dat je dat
op een zeer begrijpelijke manier doet,
maar de onthutste nieuweling hoort het
aan, alsof hij in een hem totaal
onbekende taal wordt toegesproken,
knikt uit beleefdheid en is alles
meteen weer vergeten. Voor dezulken is
dit boek geschreven. Het begint met de
uitleg van allerlei elementaire zaken.
En al gauw is men in staat, iets met
zijn computer te doen. Al verder
lezende wordt men dieper (maar niet te
diep) in de materie ingevoerd. Elk
hoofdstuk wordt met een aantal vragen
afgesloten, zodat men zichzelf kan
testen, of men de materie meester is
geworden (de antwoorden staan achter in
het boek). Doordat in de kantlijn van
elke pagina de trefwoorden te zien
zijn, is dit boek ook uiterst geschikt
als naslagwerk, mede door de goed
verzorgde inhoudsopgave aan het eind
van het boek. Een aanrader voor
beginners. (Aldus onze boekenrecensent
Pieter Vijlbrief)

LOGICA ASSISTEERT ANGLIAN WATER

Anglian Water, het grootste
waterleiding bedrijf van Engeland,
krijgt steun van het Nederlandse
bedrijf Logica voor de bouw van een
digitaal regionaal kaartsysteem. Dit
geautomatiseerde kaartensysteem zal
accurate en up-to-date gegevens
bevatten over eigendommen van Anglian
Water in een bepaalde regio, zoals
fabrieken, gebouwen, watertorens en
pompstations.

VERBETERDE CONSUMENTEN SERVICE

Dit systeem helpt Anglian Water bij het
verbeteren van de service aan
consumenten doordat het bedrijf kan
beschikken over EEN enkele en juiste
bron van informatie. Door gebruik te
maken van accurate kaarten kunnen b.v.
de engineers van Anglian een storing in
de levering van water aan de consument
sneller verhelpen, door tijd te
besparen bij het lokaliseren van de
plaats waar de storing is veroorzaakt.

Het systeem is een van 'n aantal
toepassingen die worden ontwikkeld voor
het nieuwe geinstalleerde VAX computer
systeem van Digital Equipment. Anglian
beoogt via deze VAX haar regionale
operaties te integreren. Het bedrijf
maakt intensief gebruik van technieken
voor het verbeteren van haar
operationele beheer, zoals telemetrie,
lekkage controle en netwerkanalyse. De
effectiviteit van deze systemen zal
worden verhoogd door het gebruik van de
geautomatiseerde geografische kaarten.

FAXSELECT

Bij Holland Systema is nu een
apparaatje verkrijgbaar waarmee het
mogelijk is om te telefoneren en te
faxen via 1 telefoonnummer. De
Faxselect herkent na plaatsing tussen
de telefooncontactdoos en de telefoon
en de fax het binnenkomend signaal, en
schakelt automatisch door naar telefoon
of fax. Daarmee bespaart een bedrijf de
kosten en het wachten op een
aansluiting voor een faxlijn.

Faxselect is goedgekeurd door de PTT en
kan volgens de leverancier in enkele
minuten door de gebruiker zelf worden
aangesloten. Het apparaatje kost 399
gulden (excl. BTW) en is onder andere
verkrijgbaar bij kantoormachine
winkels. Inlichtingen: Holland Systema,
Weesp, 02940-75249. Aan dit nummer kunt
u ook een fax kwijt... (Uit: Telecom
Daily)

FAXBERICHTEN OP THERMISCH PAPIER

Recente publicaties over thermische
faxberichten suggereren dat
faxberichten op thermisch faxpapier al
na enkele maanden volledig onleesbaar
zouden zijn. Een groot aantal bedrijven
waarvan het overgrote deel bestaat uit
fax-importeurs zeggen dat een
degeneratie van faxpapier onder normale
omstandigheden absoluut niet waar is.

Zoals bij alle te archiveren
materialen, wordt de houdbaarheid
uiteraard bepaald door een aantal
faktoren, zoals de kwaliteit van het
papier, klimatologische omstandigheden,
licht omstandigheden etc. Onder normale
kantoor condities bewaard, bijvoorbeeld
in dossiers, bureauladen of andere
opslagplaatsen, blijven faxberichten op
thermisch papier jarenlang duidelijk
leesbaar.

In het algemeen geldt overigens dat
alleen zeer selektief een fotokopie
wordt gemaakt voor langdurige
archivering. Voor het dagelijks gebruik
van faxcommunicatie speelt dit echter
nauwelijks een rol.

Het merendeel van de faxkopers kiest op
grond van een afweging van de voor- en
nadelen dan ook massaal (meer dan 90%)
voor een fax met thermisch papier. De
redenen voor deze voorkeur zijn:
- de thermische faxapparatuur is
aanzienlijk goedkoper dan de niet
thermische;
- de verbruiks materialen per
faxbericht kosten voor een niet
thermische fax ongeveer tweemaal zo
veel als bij een thermische fax;
- de thermische faxen zijn zeer
betrouwbaar gebleken;
- de printkwaliteit van de thermische
fax is uitstekend;
- de houd- en leesbaarheid van
faxberichten op thermisch papier
voldoet aan de wensen van het merendeel
van de gebruikers.
(Uit: bulletin professionele produkten)

