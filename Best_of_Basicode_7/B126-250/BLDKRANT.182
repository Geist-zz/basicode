182, woe 9 nov '88

RADIO SPOETNIKS 1 EN 2

Op 26 oktober vierden RS1 en RS2 hun tiende
verjaardag. Beide satellieten, gebouwd door
Russische radio amateurs en studenten, zijn na
hun lancering slechts enkele maanden echt
operationeel geweest. Toch zendt RS1 nog steeds
bakensignalen uit bij 29,401 MHz als hij zich
in het zonlicht bevindt. De ervaring die werd
opgedaan met RS1 en RS2 heeft geleid tot de
bouw van ISKRA 2 en 3, RS3 tot en met RS8, en
RS10/11. Momenteel worden RS12 en 13 al weer
gebouwd. Uit recente informatie van UA3CR
blijkt dat er nog een experimenteel
instrumenten pakket, met de aanduiding RS1-N,
was ondergebracht in de satelliet behuizing
van RS1. Dit pakket RS1-N, dat was gebouwd
door studenten van het Power Institute van
Moskou, werd suksesvol gescheiden van RS1 maar
aanvankelijk wilden de antennes en zonnepanelen
niet uitklappen. Pas na een maand lukte het de
antennes te laten uitklappen. Daarna zond
RS1-N gedurende 11 uur telemetrie signalen uit
totdat de batterij ontladen was.
De zonnepanelen zijn nooit uitgeklapt.

UoSAT-OSCAR 11

In oktober zijn experimenten gestart met de
drie Geigerteller buizen in OSCAR 11. Deze
buizen, die deel uitmaken van het Particle/
Wave Experiment, zijn sinds de lancering
nauwelijks ingeschakeld geweest. De
hoogspannings generators in de buizen blijken
namelijk meer stroom te trekken bij lagere
temperaturen. Omdat de gemiddelde temperaturen
in de satelliet na de lancering lager werden
dan verwacht, liep de stroom op en schakelde
de stroombegrenzings schakeling de
Geigerbuizen uit. Nu is men begonnen met
experimenten, waarbij de Geigerbuis voeding
van buis A onder besturing van de boordcomputer
steeds weer wordt ingeschakeld na het
automatisch uitschakelen. Omdat de temperatuur
daardoor hoger wordt, neemt de stroom af en wil
de buis wel in bedrijf blijven. De tests met de
buizen B en C zijn nog niet zo suksesvol maar
de experimenten worden voortgezet.

AMSAT-OSCAR 13

Het mode S baken is ingeschakeld van mean
anomaly phase 195 tot en met 199, dus tijdens
mode L bedrijf. Het mode S relais station komt
ook in bedrijf van phase 200 tot en met 209,
dus in de periode waarin ook mode B
ingeschakeld is. De stations die nu
experimenteren met mode S krijgen de indruk dat
ongeveer 10 dB meer uplink vermogen nodig is
dan men verwachtte. Het is nog niet duidelijk
of dit veroorzaakt wordt door een defekt in
het relais. Er wordt verder ge-experimenteerd
met het relais.

MICROSATS

De bouw van de vier kleine MicroSats in Boulder
in de USA vordert goed. Onlangs uitgevoerde
vibratie- en schud- tests van een prototype
zijn zeer geslaagd. Er wordt verwacht dat deze
nieuwe amateur satellieten samen met UoSAT D
en E kunnen worden gelanceerd in juni 1989 met
een ARIANE 3. Twee van deze MicroSats zullen
een packet radio mailbox aan boord hebben, die
gebruik maakt van W0RLI/WA7MBL programmatuur.
Het protocol is gewoon AX.25 en normale TNC's
kunnen worden gebruikt, in combinatie met een
PSK-modem.

FREKWENTIES

De volgende frekwenties zijn afgesproken voor
de vier MicroSats:
MicroSat A: deze PACSAT van AMSAT-NA en TAPR
zal gebruik maken van de downlink frekwentie
437,050 MHz, terwijl de uplink frekwenties
zullen zijn: 145,900, 145,920, 145,940 en
145,960 MHz.
MicroSat B: DOVE (Digital Orbiting Voice
Encoder) van BRAMSAT en AMSAT-NA zal zijn
Digitalker signalen uitzenden tussen 145,970
en 145,975 MHz.
MicroSat C: deze satelliet van het Weber State
College in Utah zal primair CCD videobeelden
uitzenden in AX.25 UI-frames of HDLC-frames op
437,100 MHz. De satelliet kan eventueel ook
als PACSAT funktioneren.
MicroSat D: LU-SAT van AMSAT-LU is vrijwel
identiek aan de PACSAT van AMSAT-NA. Zijn
downlink frekwentie zal zijn: 437,150 MHz en
zijn uplink frekwenties: 145,840, 145,860,
145,880 en 145,900 MHz.

AMATEUR RADIO VANUIT MIR

Vladimir Titov, de kommandant van de huidige
bemanning in MIR, is ook enthousiast geworden
over de geplande amateur radio aktiviteiten
vanuit dit Russische ruimtestation. Daarom zal
niet alleen Mousa Manarov maar ook Vladimir
Titov het amateurstation in de 2 meter band
in bedrijf gaan stellen. Omdat Vladimir
kommandant is, zal hij de roepnaam U1MIR gaan
gebruiken, terwijl Mousa aktief zal zijn onder
de roepnaam U2MIR.

De test- en trainings-periode voor Vladimir en
Mousa vindt plaats in de periode van 8 tot
14 november. Afhankelijk van de resultaten
wordt besloten wanneer en hoe de verbindingen
in de 2 meter band zullen worden gemaakt.
In principe is het de bedoeling dat de
aktiviteiten starten op 19 november en dat het
station alleen tijdens de weekends gebruikt
zal worden gedurende de vrije uren van de twee
kosmonauten. Men verwacht dat de aktiviteiten
wel voortgezet kunnen worden na de aankomst
van drie extra kosmonauten met SOYUZ TM-7 tegen
eind november. Men moet er echter wel rekening
mee houden dat alle kosmonauten het in december
erg druk zullen krijgen met het uitvoeren van
een reeks nieuwe experimenten aan boord van het
ruimtestation MIR.

De FM amateur zendontvanger in MIR heeft een
frekwentie bereik van 145,500 tot 145,600 MHz.
U1MIR en U2MIR zullen aktief zijn op de
downlink frekwentie 145,550 MHz. Zij luisteren
niet op hun eigen zendfrekwentie. De uplink
frekwenties, waarop zij gewoonlijk zullen
luisteren, zijn 145,525 en 145,575 MHz.
(Met dank aan Nico Janssen, PA0DLO)

DAG VOOR DE AMATEUR 1988

De Veron, de Vereniging voor Experimenteel
Radio Onderzoek in Nederland, organiseert ook
dit jaar voor radio zendamateurs, luister
amateurs en overige belangstellenden de Dag
voor de Amateur/Amrato in het congres centrum
en recreatiepark 'Flevohof' in Biddinghuizen,
nabij Dronten in de provincie Flevoland.
Het evenement wordt gehouden op zaterdag 12
november van 09.00 tot 17.00 uur.

Op de Dag voor de Amateur worden lezingen en
demonstraties op het gebied van het radio
zendamateurisme gegeven en Flevohof is op deze
dag het ontmoetingspunt voor Nederlandse
radiozend- en luister amateurs, die elkaar
normaal gesproken alleen via de radio
zendontvangers horen. Ruim dertienduizend
mensen beoefenen in Nederland de zendhobby.
Enkele duizenden van hen komen volgens de
verwachting naar de Flevohof.

INFORMATIE

De Dag voor de Amateur 1988 biedt ook
informatie voor de bezoekers op
verschillende terreinen.
Zo worden er lezingen gegeven over:
- Packet Radio, een manier om computergegevens
via de amateurradio van de ene naar de andere
radiozendamateur te versturen. Het gaat daarbij
om vragen als: hoe ziet de toekomst van het
Packet Radio Netwerk in Nederland eruit en wat
zijn daarvan de mogelijkheden?
- HF antennes, die gebruikt worden op de
korte golf amateurbanden.
- Facsimile, het verzenden van plaatjes en
tekeningen.
- Beginnende zendamateurs, deze kunnen voor
hen bestemde informatie krijgen tijdens de
lezing voor beginners.

BIJENKOMSTEN GROEPEN

Voor speciale groepen zend- en luister amateurs
zijn aparte vergaderingen belegd. Voor bijv.
mensen die graag op de hoge frequenties werken,
de korte golf, de groep vrouwelijke
zendamateurs en de luister amateurs.

AMRATO

In de Flevohof wordt tegelijkertijd de Amrato
gehouden. Hier laten de de handelaren de
nieuwste radio zend-ontvangers zien, verder
randapparatuur, antennes en onderdelen.

MORSE WEDSTRIJD

Mensen die morse tekens 'verstaan' kunnen
meedoen aan een vonkenboer wedstrijd. Morse
tekens zijn korte en lange fluittoontjes
waarmee informatie kan worden geseind.
Degene die bij de hoogste snelheid van een
reeks toontjes nog de tekst kan meeschrijven
is de winnaar.

RADIO CONTROLE DIENST

De Radio Controle Dienst zal ook in de
Flevohof aanwezig zijn voor het verstrekken
van algemene informatie en technische adviezen.
Tevens bestaat de mogelijkheid om apparatuur
te laten meten en als nieuwe service van de
RCD is aanmelding mogelijk voor de zendexamens
van het voorjaar 1989.

SERVICE BUREAU

Het Veron Service Bureau zal de hele dag
aanwezig zijn in het hoofdpaviljoen en het
complete assortiment van artikelen voor de
zend- en luister amateur zal verkrijgbaar zijn,
waaronder handboeken, lesmateriaal, kaarten
bouwpakketten en moeilijk verkrijgbare
onderdelen.

AFSCHEIDSCOLLEGE PROF VERHOEFF

De hoogleraar J J Verhoeff (een in Nederland
wijd en zijd bekende computer-prof) heeft
onlangs met een geestige rede afscheid
genomen van zijn studenten aan de Erasmus
Universiteit in Rotterdam. In het auditorium
waren ook vele bekenden van dhr. Verhoeff
aanwezig, onder meer van de vroegere vereniging
Teachip, waarvan hij voorzitter is geweest.

Professor Verhoeff ging met pensioen. Maar met
zijn laatste college gaf hij studenten en
bekenden veel stof tot nadenken. Hoewel zijn
rede over 'Fractals' ging: een wiskundige
aangelegenheid, was het een aansporing van de
spreker om na te denken over toekomst
verwachtingen en voorspellingen aan de hand
van statistieken. 'Zelden voorspelt men het
weer goed, zelden ook komt de voorspelling
van een politicus uit,' orakelde de professor.

Hobbyscoop heeft de hand weten te leggen op
1000 exemplaren van de slotrede van professor
Verhoeff. Daarvan zijn er inmiddels al
honderden verstuurd. We hebben er echter nog
een paar over. Wie het wiskundig getinte, maar
zeer geestige werkje alsnog wil hebben, zou
even onderstaande bon moeten opsturen:

----------------------
NOS-RADIO - HOBBYSCOOP
Lezing prof. Verhoeff
Postbus 1200
1200 BE Hilversum
----------------------
