188, woe 30 nov '88

LANCERING SOYUZ-TM7

Op 26-11-88 om 1549UT werd vanaf Baykunur de
Soyuz TM-7 gelanceerd. De start verliep zonder
problemen en om 1557UT kwam de S-TM7 los van
de laatste (3de) raket trap en was dus
aardsatelliet geworden. De baan was toen ap/per
240/200 KM. Voor deze nacht waren 2 kleine
baancorrecties nodig, waarvoor de motor van de
S-TM7 even moest worden aangezet. Dat zou
gebeuren om 2049UT en 2146UT. Deze manoeuvres
kwamen later ter sprake tijdens radioverkeer
op 121.750mc.

Radioverkeer: dit was hier hoorbaar bij de
overkomsten binnen ons bereik. Het radioverkeer
was in FM op 121.750mc en op enkele punten in
het 166 mc bereik (o.a. 166.138mc) was de
Telemetrie zender hoorbaar. Het radioverkeer
gaf blijk van het feit, dat Volkov, Krikalyov
en Chretien het uitstekend maakten. Zij maakten
een rustige en beheerste indruk. Gesproken werd
over de boordcomputer, ook hier weer 'Chayka'
genoemd. De voorbereidingen voor de baan
correcties (de kosmonauten spraken van de 1ste
en 2de impuls) en de resultaten daarvan kwamen
kort en zakelijk ter sprake. Brandstof verbruik
werd vastgesteld met de S.I.R.T. en bedroeg na
de 2de impuls 711 KG. Draaiing rond Z-as -0.85
gr. per sec. etc. V.w.b. baancorrectie
'impulsen' kwam er nog een tijd uit, n.l. op
27 Nov. 1988: 141017, dus n.a.w. 14u.10 min. 17
sec. (dat is dus 111017UT). Dit zou kunnen
kloppen, want er is altijd op de helft van de
'ferryvlucht' een baanmanoeuvre nodig om op
MIR-hoogte te komen.

SOYUZ-TM7 GEKOPPELD AAN MIR

Op 28 nov. j.l. in de overkomst in oml. 15975
van 1713-1719UT bleek uit het radioverkeer,
dat de koppelings operatie in volle gang was.
Tevens bleek, dat de koppeling nog zou kunnnen
plaatsvinden terwijl beide stations nog binnen
ons bereik waren. Al om 1714UT was de afstand
nog maar 13 m. en de naderings snelheid werd
al in centimeters gegeven (0.23 m/sec, etc)
Ook was de 'roll' al tot 0 gereduceerd. Dus
met het koppelen werd niet gewacht tot men in
de directe omgeving van het grondstation was.
(Naar later bleek is men hiervan afgeweken
omdat alles zo goed ging en men deze tijdwinst
wel prettig vond). Het moment van koppeling om
1715UT bleek uit de opmerkingen: 'verwachten
nu het contact', 'vastgemaakt' en 'mechanisch
contact tot stand gebracht'. Volkov gaf de
gegevens van de nadering door, geholpen door
zowel Krikalyov en Chretien. Er volgden wat
vreugdekreten en felicitaties. TsUP gaf
opdracht direct verder te werken volgens de
instructies. Chretien schakelde de
schijnwerpers uit en men noteerde de druk in
de 2 compartimenten. Hieruit bleek, dat tijdens
de koppeling het luik naar het B.O.
(leefcompartiment) gesloten was, de drukken
verschilden (790 en 850 mm).

RADIOVERKEER

De S-TM7 bemanning gebruikt, naar al eerder
was gebleken, de roepnaam DONBAS. Volkov
Donbas-1, en Krikalyov Donbas-2. Mogelijk zal
Chretien, nu nog Donbas-3, deze roepnaam
overdragen aan Polyakov, want de MIR bemanning
gaat na de commando overdracht verder onder de
roepnaam DONBAS. Tijdens de koppelings operatie
was de zender van de MIR wel aan, maar er werd
niet gesproken. De Telemetrie zender van de
S-TM7 in de buurt van 166.138mc werkte wel.

In de overkomst in oml. 15975, 1845-1854UT
wachtten beide bemanningen op het openen van
de luiken. Volkov sloot het radioverkeer op de
121.750mc af, Titov en Manarov gingen de
nieuwkomers verwelkomen, Polyakov bleef in het
werk compartiment van de MIR bij de radio.
Direct na binnenkomst volgde de gebruikelijke
persconferentie, waarin de commandanten hun
boodschappen gaven aan de beide staatshoofden
(Gorbachov en Mitterand).

In de overkomst in oml. 15976/15977 van
2023-2030UT was eerst Volkov in gesprek met
TsUP over technische zaken, gevolgd door Titov.
Nog geen bijzonderheden over de daarop volgende
overkomsten omdat het radioverkeer daarvan
(en ook van het voorgaande, waarvan hier enkele
bijzonderheden al gegeven zijn) nog moet worden
geanalyseerd. Ik houd jullie op de hoogte!
Chris van den Berg, NL-9165/A-UK3202.

SPACEVIEW CONVENTION 1988

Op zaterdag 3 december a.s. organiseren de
Stichting Spaceview Operations en de Stichting
Spaceview Magazine, i.s.m. andere ruimtevaart
groepen in Nederland, een grote ruimtevaart
meeting onder de titel 'Spaceview Convention
1988'. De plaats van handeling is de 'Tropische
Tuin', Houtzagerssingel 76-78 in Den Haag.
De aanvangstijd is 10:00 uur en de toegang is
gratis. Men is de gehele dag welkom.

ACTIVITEITEN

De Spaceview Convention biedt iedere
ruimtevaart enthousiast veel, gezien de
activiteiten die u kunt verwachten, zoals:
- Een tentoonstelling van ruimtevaart modellen
(zelfbouw), waarbij al uw vragen beantwoord
zullen worden door de makers;
- Een historisch overzicht van de ontwikkeling
van de ruimtevaart aan de hand van vele
(exclusieve) foto's;
- Film, dia en video voorstellingen met als
onderwerp de ruimtevaart in de USA, de USSR en
Europa;
- Een ruil- en verkoopbeurs van boeken en
allerhande ruimtevaart souvenirs, zoals:
postzegels, posters, T-shirts met embleem,
bouwmodellen van de Vostok en de Soyuz ruimte
schepen etc.;
- Informatie stands van allerlei ruimtevaart
groepen uit Nederland met een schat aan
informatie voor zowel de leek als de meer
deskundige ruimtevaart enthousiast.

BOEK OVER SALJOET

Op deze dag zal het boek 'Het Project Saljoet'
officieel aangeboden worden aan de ambassadeur
van de USSR of diens vertegenwoordiger. Twee
Nederlandse 'amateur' ruimtevaart deskundigen
zijn namelijk de eerste buitenlanders die een
boek hebben geschreven over de Sovjet
ruimtevaart, dat ook in het Russisch wordt
uitgegeven. Binnenkort zal daarvan de
Nederlandse editie verschijnen.

De auteurs zijn de Leidse medisch analist Bert
Dubbelaar en de Amsterdamse graficus Jaap
Terweij. Het boek -dat veel informatie en
foto's bevat- geeft een overzicht over het
kernstuk van het Sovjet ruimtevaart programma:
het werken aan een permanente menselijke
aanwezigheid in de ruimte. Het boek, dat is
verschenen bij uitgeverij 'In de Knipscheer/
Oase Boeken', is verkrijgbaar in de boekhandel
voor f34,50. ISBN 90-6265-503-3.

SIEMENS VERKOOPT VIA PRIMAFOON

Siemens gaat per 1 januari telefoon toestellen
verkopen via de PTT organisatie Primafoon.
Voor de Nederlandse markt zijn aparte
toestellen ontwikkeld, waarmee Siemens de op
een na grootste leverancier in ons land hoopt
te worden.

Inmiddels zijn in de grootste telefoon
toestellen fabriek van Siemens in Bocholt de
eerste partijen voor de Nederlandse markt
gefabriceerd. Siemens verwacht dat de
consumenten bij de Primafoon winkels zullen
kiezen voor kwaliteit en degelijkheid.
De PTT verkoopt de Siemens toestellen na 1
januari 1989 onder eigen merk.

PTT PRIMAFOON ENIG DISTRIBUTEUR

Siemens Nederland heeft uit marketing
overwegingen de PTT Primafoon als enig
distributeur aangewezen. Het Duitse concern
mist een adequaat distributienet in Nederland.
Bovendien vervult Nederland een voortrekkers
rol in de algehele Europese liberalisering
van randapparatuur. De Britse markt -die
inmiddels al geheel is geliberaliseerd- wijkt
te veel af van wat op het continent
gebruikelijk is. De Primafoon winkels van de
PTT zijn een unicum; de andere Europese PTT's
hebben hun distributie nog niet zo ver
ontwikkeld.

AANPAK ILLEGALE HANDEL

Het onzekerste element over de telefoon
toestellen markt na 1 januari is de manier
waarop de overheid de handel in illegale
toestellen zal aanpakken. Een laatste bulletin
van het ministerie van Verkeer en Waterstaat
geeft aan dat de Hoofddirectie Telecommunicatie
en Post de handel zal controleren, maar zwijgt
verder over de manier waarop dat zal gebeuren.
De PTT moet de aangesloten apparatuur
controleren op een goedkeuring, en kan de
verbinding afsluiten als er ongekeurde
apparatuur is aangsloten.

APART DEALERNET VOOR PABX

Voor de verkoop van PABX-en heeft Siemens
gekozen voor een apart dealernet. Momenteel
zijn twaalf dealers geautoriseerd; dat moet
dit jaar uitgroeien tot vijftig. De dealers
zullen naast de gehele lijn PABX-en ook andere
apparatuur van Siemens gaan leveren, zoals
faxen, printers, en telefoon toestellen.

TOESTELLEN VORMEN EEN LIJN

De telefoon toestellen die Siemens via
Primafoon gaat aanbieden vormen samen een
lijn: de SET 200. Het toestel is modulair
opgebouwd: haak, snoeren en toestel zijn
eenvoudig te bevestigen. De toestellen zijn
eenvoudig aan te passen aan tone- of pulse-
centrales. Verder zijn de gebruikelijke
faciliteiten (geheugens, luidspreker,
verlichting) afhankelijk van het type.
Het eenvoudigste type zal in de Primafoon
winkel zo'n 100 gulden gaan kosten.
(Bron: Telecom Daily)
