190, woe 7 dec '88

UoSAT-OSCAR 11

De Forth Applied Diary programmatuur in OSCAR
11 is nu geheel getest en wordt daarom volledig
in gebruik genomen. Dit levert allerlei
verbeteringen op, waaronder een betere
standregeling. Er is weer een nieuw DCE
grondstation: N6IIU in Californie.

AMSAT-OSCAR 13

In verband met de veranderende stand van de
zon ten opzichte van OSCAR 13 kan de stand van
deze satelliet begin januari weer worden
teruggebracht naar de nominale stand, waarbij
de antennes naar de aarde zijn gericht als de
satelliet zich bij het apogeum bevindt.
De standverandering wordt vanaf 1 januari
uitgevoerd.

Het gebruiksschema voor OSCAR 13 wordt daarom
als volgt aangepast: van 6 januari tot 15
maart moet het schema luiden: mode B van mean
anomaly phase 3 tot 100 en van phase 150 tot
240, mode JL van phase 100 tot 150, en alle
relais stations uitgeschakeld van phase 240
tot 3. Begin maart is de volgende stand
verandering te verwachten. Mode S zal in
bedrijf komen rond het apogeum maar het schema
hiervoor is nu nog niet vastgelegd. De
gebruikers van mode S hebben de ervaring dat
gebruik van telegrafie de beste resultaten
oplevert, terwijl zo'n 2 kW EIRP in de uplink
noodzakelijk is.

Tegen Kerstmis is het AMSAT-OSCAR 13 Handbook
van AMSAT-UK en AMSAT-DL gereed. Dit 64
pagina's tellende boekwerkje bevat alle
achtergrond informatie over OSCAR 13 en kan
worden besteld bij: AMSAT-UK, London E12 5EQ,
Engeland.

AMATEUR RADIO VANUIT MIR

De allereerste amateur verbinding vanuit het
Russische ruimtestation MIR is op 12 november
gemaakt door Mousa, U2MIR, met Leonid, UA3CR.
Op dat moment bevond Leonid zich in Atlanta in
de USA waar hij het AMSAT-NA Space Symposium
bijwoonde. Om vanuit de USA te mogen zenden in
een amateurband, moest Leonid enkele examens
afleggen. Dit verliep zonder problemen, zodat
hij als eerste Rus in de USA aktief kon zijn.
Na Leonid, UA3CR/W4, maakten ook W4BIW en de
nieuwe AMSAT-NA President KO5I verbindingen
met U2MIR vanaf een parkeerplaats met een
draagbare 2 meter FM-zendontvanger.

Sinds 22 november is vooral U2MIR ook
regelmatig aktief in de 2 meter band tijdens
passages over Europa. Meestal maakt Mousa
simplex verbindingen op 145,550 MHz maar soms
verschijnt hij ook op andere frekwenties in
het bereik 145,500 tot 145,600 MHz. Men heeft
nog niet gekonstateerd dat hij 'split
frequency' bedrijf toepaste. Naast Mousa is
soms ook Vladimir, U1MIR, aktief terwijl tevens
de derde kosmonaut, Valeri Poliakov, enkele
verbindingen heeft gemaakt als U3MIR. Valeri
schijnt echter nauwelijks Engels te kennen en
is daarom alleen maar aktief boven de USSR.

De aktiviteiten van de kosmonauten blijken
overigens niet beperkt te blijven tot alleen
de weekends. Gewoonlijk houden de kosmonauten
in MIR de Moskouse tijd aan. Dat betekent dat
zij meestal gaan slapen tegen 2100 UTC. Na
deze tijd zijn dus gewoonlijk geen aktiviteiten
meer te verwachten vanuit het ruimtestation.

ANDERE FREKWENTIES

Tot nu toe is in MIR gebruik gemaakt van een
FT-290 zendontvanger. Deze moet later worden
vervangen door een andere zendontvanger. Het is
nog niet duidelijk of die al is meegenomen door
de bemanning van SOYUZ-TM 7. Wel is bekend
gemaakt dat binnenkort gebruik gemaakt gaat
worden van andere frekwenties in de 2 meter
band. Tijdens weekends wil men gaan werken op
145,400 MHz en soms tijdens passages over
Europa misschien op 144,400 MHz.

Tijdens passages over dunbevolkte gebieden zijn
vele verbindingen gemaakt door U2MIR, zoals een
veertigtal verbindingen met stations in
zuidelijk Afrika. Tijdens passages over Europa
is het echter zo druk met aanroepende stations,
dat er in MIR weinig signalen te identificeren
zijn. Mousa Manarov spreekt vrij goed Engels
maar heeft wel wat moeite met de spelling van
roepnamen. Daarom is het verstandig duidelijke
spelwoorden te gebruiken, bij voorkeur bekende
namen. Om het volledig voltooien van
verbindingen mogelijk te maken, wordt men
dringend verzocht alleen aan te roepen nadat
een CQ is gegeven vanuit MIR.

Het QSL-adres voor U1MIR, U2MIR en U3MIR luidt
als volgt: Boris Stepanov, UW3AX, P.O. Box 679,
Moskou 107207, USSR. UW3AX is redakteur van het
Russische amateurblad RADIO. (Met dank aan
Nico Janssen, PA0DLO)

FRANS RADIOVERKEER MIR

Op 30 nov. 1988 gedurende overkomst in oml.
16005 van 1629-36UT voerde Chretien een
gesprek met zijn collega Tognini. Het gesprek
ging, zoals vaak onder Fransen, over 'goede
maaltijden'. Meer gesprekken in de Franse taal
kunnen worden verwacht, omdat er op TsUP een
Frans team aanwezig is om Chretien bij Franse
experimenten in het 'Aragaz programma' te
assisteren.

RUIMTEWANDELING TOCH OP 9 DECEMBER

In een gesprek met TsUP op 1 dec. gaf Polyakov
te kennen, dat hij uit medisch onderzoek had
geconcludeerd, dat het vasthouden aan de
oorspronkelijke planning gerechtvaardigd was.
Mogelijk sloeg dit op de 'ruimtewandeling'
(EVA), want officieel werd later bericht, dat
deze EVA toch op 9 dec. a.s. zal plaatsvinden.

In het verleden hadden kosmonauten -vooral op
korte vluchten- problemen met EVA's, als zij
nog niet helemaal aan de gewichtloosheid waren
gewend. Omdat de lancering nu op 26 nov. i.p.v.
op 21 nov. plaatsvond achtte men eerst uitstel
tot 12 dec. nodig, maar men is hier, mogelijk
dus op aanraden van Polyakov, op terug gekomen.
Van deze EVA kunnen wij op 9 dec. a.s. tijdens
de eerste omlopen van MIR binnen ons bereik,
oorgetuige zijn. (Aldus Chris van den Berg)

SATELLIET-COMMUNICATIE GOEDKOPER

De tarieven van het satelliet- communicatie
verkeer (voor telefoon- en lage snelheid data
en fax) vanuit Nederland via de Inmarsat
infrastructuur wordt gemiddeld 40 procent
goedkoper. Inmarsat levert via deze
infrastructuur wereldwijd direct-dial
faciliteiten voor telex-, telefoon- en
dataverkeer aan mobiele communicatie
gebruikers. Tevens is het verkeer vanuit
Nederland naar het scheeps- en het mobiele
satelliet- communicatie station via Inmarsat
geautomatiseerd. Het automatisch Inmarsat
verkeer naar Nederland kost de gebruiker
gemiddeld 18 gulden per minuut. Inmarsat is
een internationale organisatie waar 54 landen
in deelnemen. Deze organisatie heeft capaciteit
op acht satellieten. (Bron: Telecom Daily)

VRIJETIJDSTARIEF VOOR AUTOTELEFOONS

Vanaf 1 januari a.s. wordt een vrijetijds
tarief van circa 60 procent van het normale
tarief gerekend voor autotelefoons. Dit
vrijetijds tarief geldt 's avonds en in het
weekend. Dit tarief geldt ook voor
binnenschippers met een autotelefoon aan boord.
Gebleken is dat zij veelal na zes uur 's avonds
telefoneren. (Uit: Telecom Daily)

MEER CD's UIT DE SONY-FABRIEK

De CBS Sony Group zal de produktie van platen
voor de Japanse markt verminderen en zich meer
gaan concentreren op Compact Discs en cassette
bandjes. De Japanse vestiging van Sony Corp.
is een joint venture tussen Sony en CBS Records
Group van CBS, totdat Sony de platengroep van
de Amerikaanse tv-omroep in zijn geheel
overnam. De bedoeling is dat Sony vanaf
februari zich meer op de produktie van CD's
gaat concentreren. CBS Sony verkoopt negen
maal zoveel CD's in Japan dan langspeel platen,
aldus een woordvoerder. Of Sony deze actie ook
wereldwijd wil voortzetten, wilde hij niet
zeggen. (Uit: Telecom Daily)

WORM DISK-DRIVES VAN 800 MBYTE

Intra electronics introduceert een WORM
optische disk-drive met een opslag capaciteit
van 800 Mbyte. Deze 5.25 inch disk-drive komt
uit het huis van Ricoh en bestaat uit een SCSI
interface, controller, SCSI kabel en
installatie software. Deze optische disk-drive
is geschikt voor toepassingen in onder andere
opslag van medische gegevens, archivering,
systeem back-up applicaties en desktop
publishing. Info: Intra electronics, Gulberg
33, 5674 TE Nuenen, tel. 040-836455. (Uit:
Telecom Daily)

NOS-TV HORIZON

Komende maandag 12 december om 20.30 uur op
Nederland 3 is weer een uitzending van ons
zusterprogramma Horizon. Daarin aandacht voor
de volgende onderwerpen:
- BIOWEB, een kunststof die lijkt op spinrag
maar net zo sterk is als staal
- de startmotoren van de Europese ARIANE 5
raket worden in Nederland gemaakt: door TNO
- Canadees apparaat analyseert de VERSHEID
van voedingswaren
- IJSKASTEN bij de TUT in de 'sloopstraat'
- muur rond EKOFISK opslagtank in de Noordzee
- OPERATIEMICROSCOOP oogarts krijgt oortjes
