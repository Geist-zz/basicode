184, woe 16 nov '88

MIR ALS AMATEUR RADIOSTATION

Inmiddels is er veel bekend geworden over de
a.s. proef-QSO's van en naar MIR in deze
periode. (Frequenties: downl. 145.550 mc,
uplink n.a.w. 145.525 en 145.575mc, Transceiver
2 W, roepnamen U1MIR -Titov- en U2MIR
-Manarov-, QSO's alleen met een 5-tal stations
binnen het territorium der S.U. etc.). Ook de
kosmonauten hebben er al een paar maal over
gesproken. Hieruit viel af te leiden, dat:
1. zij op 8 nov. j.l. (een vrije dag!) al
amateur verbindingen hebben gemaakt. Dit moet
buiten ons bereik gebeurd zijn, vermoedelijk
toen MIR in de zeer vroege ochtenduren boven
Oost-Siberie en Kamchatka was. Dus hebben zij
voor de eerste pogingen niet gewacht tot 14-11.
2. ene Sergey van het controlestation TsUP
moet zorgen voor QSL-kaarten. Zij moeten voor
de MIR bemanningsleden afzonderlijk zijn
(dus ieder een eigen kaart op eigen roepnaam).
Manarov wil, dat er met de Soyuz-TM7 enkele
voorbeelden van zulke kaarten plus een
hoeveelheid persoonlijke kaarten voor ieder
van hen mee wordt gestuurd.

AMATEURS OP MIR-FREQUENTIE

Tijdens de nachtelijke overkomsten heb ik de
145.550 mc open laten staan en alles opgenomen
wat er binnenkwam. Alleen maar verkeer van
Nederlandse amateurs onderling. Voor velen is
de 145.550 mc immers een 'huisfrequentie'.
Wellicht moet er op dit punt nog wat aan 'des
amateurs zelfdiscipline' worden gesleuteld.

Niet vergeten moet worden, dat er door MIR
enorm veel uit allerlei richtingen uit een
groot gebied wordt ontvangen. Toen de Soyuz-TM5
op 6 sept. 1988 in nood zat, probeerden de MIR
kosmonauten het radioverkeer op de 121.750 mc
te volgen. Dat ging heel slecht omdat zij erg
veel last hadden van gronddiensten op Europese
vliegvelden. En dat betrof dan nog maar enkele
tientallen stations. Stel je voor, dat er een
paar honderd amateurs tegelijk op de uplink
frequentie zitten! Om van het locaal gebruiken
van de downlink frequenties nog maar niet te
spreken!

SOYUZ-TM7 START OP 26 NOV. 1988

I.v.m. het bezoek van Mitterand aan Baykunur
is de start verschoven van 21 naar 26 nov.
Aankomst bij MIR dus op 28 nov. '88.
De bemanningen zijn: Volkov, Krikalyov en
Jean-Loup Chretien en de reserve: Viktorenko,
Serebrov en Tognini.

EVA: (ruimtewandeling) op 9 dec. 1988 te
1018UT. Hierbij zullen Chretien en Volkov
(of: Viktorenko en Tognini) een experimentele
antenne (ERA) aanbrengen aan de P.Kh.O.
(doorgangs compartiment) en ook wat extra
zonnecellen installeren.

SOYUZ-TM6: TERUGKEER OP 21 DEC. 1988

Hiermee keren terug: Titov, Manarov en de
Fransman. De 2 andere Russen blijven met arts
Polyakov nog ong. 5 maanden aan boord van de
MIR (geen duur-record poging deze keer dus).

RUIMTE-RECORD

Op 11 nov. 1988 te 2255UT zijn Titov en Manarov
aan een stuk langer in de ruimte geweest dan
Romanenko, die er 326 dagen op had zitten toen
hij terugkeerde op aarde. Titov en Manarov zijn
dus in de nacht van 11 op 12 nov. hun 327ste
dag ingegaan. Als zijn inderdaad op 21 dec.
1988 terugkeren hebben zij er 366 dagen (geen
365, want de schrikkeldag komt erbij) opzitten.

MIR-overkomsten: a.s. week komen deze bijna
geheel 's nachts te liggen. Omdat de
kosmonauten zich zoveel mogelijk aan een vast
dag- en nachtritme houden, zal het radioverkeer
binnen ons bereik dan gering zijn. Tegen de
lancering van de S-TM7, liggen de eerste
overkomsten in de avonduren.

T.D.R.S: dit zijn geostationaire communicatie
satellieten, waarvan er 1 of meerdere thans
voor het MIR radioverkeer worden gebruikt of
beproefd. Dit is de afgelopen weken uit het
normale radioverkeer gebleken. Het leek
allemaal nog niet zo erg goed te gaan. Voor
proef werden via zo'n T.D.R.S. TV-films en
reportages naar MIR uitgezonden.
(Met dank aan Chris van den Berg)

CHINA WIL MEER SATELLIETEN LANCEREN

China heeft de onderhandelingen met Australie
en Hong Kong bijna rond voor de lancering van
drie satellieten met Chinese raketten.
China heeft de Verenigde Staten ervan kunnen
overtuigen dat de Chinezen niet zullen kijken
naar de geheime technologie van de satellieten.
Het enige probleem is de kostprijs van de
lanceringen, die van belang is voor de
Amerikaanse goedkeuring. China is tot 30
procent goedkoper dan zijn concurrenten, en de
andere lanceerders, European Space Agency en
de NASA vinden dat concurrentie vervalsing.
Al eerder lieten het Franse Matra en
West-Duitsland satellieten lanceren door
China. (Bron: Telecom Daily)

TV-MONITOREN IN VLIEGTUIGSTOELEN

Als eerste Europese luchtvaart maatschappij
heeft British Airways aan boord van een van
haar Boeings 747 kleinbeeld tv-monitoren in de
rugleuning van de stoelen geplaatst.

Het gaat hier om een test in de economy klasse
op intercontinentale routes. Wanneer het nieuwe
systeem succesvol blijkt zullen de tv-monitoren
ook in de overige toestellen op de lange
afstands routes worden geplaatst.

De kleinbeeld tv-monitoren bieden de passagiers
een grotere keuze en non-stop entertainment via
zes video kanalen. Men kan individueel kiezen
uit sportprogramma's, muziek, nieuws, tv-series
en speciale kinder programma's.

De introductie van het nieuwe systeem, waarbij
de monitor in de rugleuning van de stoel is
geplaatst, betekent dat men niet langer
gebonden is aan bepaalde tijden waarop de film
wordt gedraaid, maar voortaan individueel kan
bepalen wanneer en wat men wil zien.

LCD MONITOREN VAN AIRVISION

Airvision, een joint venture van Philips en
Warner Brothers, heeft de LCD monitoren
speciaal ontwikkeld. Het gaat om een kleinbeeld
scherm van 7 cm, waarvan de beeldbuis is
opgebouwd uit vloeibare kristallen (LCD). De
afstand tussen de passagier en het beeldscherm
is zodanig dat een beeld diameter van 7 cm
optimaal is. Het bedienings paneel geeft iedere
passagier de mogelijkheid om de monitor qua
beeld en geluid zelf in te stellen.

Sinds de introductie van de test met deze
nieuwe beeldschermen hebben British Airways
passagiers enthousiast gereageerd. Bijna 90%
vindt het systeem 'goed tot uitstekend' en
70% zegt dat de aanwezigheid van kleinbeeld
monitoren de keuze van luchtvaart maatschappij
mede zal bepalen. (Bron: British Airways)

BRITS TV-SYSTEEM VERANDERT RADICAAL

De Britse regering heeft onlangs een rapport
openbaar gemaakt, dat een radicale verandering
betekent van het Britse omroep systeem.
Deregulering en herstructurering zijn
sleutelwoorden die moeten leiden tot meer
keuze en concurrentie.

De grootste verandering sinds dertig jaar
televisie, stelde de Britse minister van
Binnenlandse Zaken, Douglas Hurd. Door
'Broadcasting in the '90s: Competition, Choice
and Quality' moet veel regulering verdwijnen.
In de toekomst krijgen alle Britse stations
de mogelijkheid gefinancierd te worden door
reclame, abonnees of een combinatie van beide.
ITV, het belangrijkste commerciele kanaal, zal
worden herdoopt in Channel 3. Begin 1995 komt
er een nieuw nationaal station bij onder de
naam Channel 5. Hurd verwacht dat de grotere
invloed van commercie de kwaliteit van de
stations niet zal aantasten. Die wordt juist
gewaarborgd door de grotere keuze die de
consument krijgt, stelde hij. Bovendien werden
bij de invoering van ITV, toen de BBC het
monopolie verloor, dezelfde argumenten
gebruikt. (Bron: Telecom Daily)

TV-DISTRIBUTIE VIA MICROGOLVEN

In Groot-Brittannie is een nieuwe manier
geintroduceerd om televisie signalen naar
huizen te verzenden. MVDS (Multipoint Video
Distribution System) maakt gebruik van
microgolven, en wordt al toegpast in Ierland
en de Verenigde Staten. De exploitant van MVDS
pikt de signalen op van kabel, antenne en
satelliet schotels, en verzendt ze vervolgens
met behulp van microgolven naar de individuele
huishoudens. Het voordeel van deze techniek is
dat het niet nodig is straten op te breken of
in rotsige bodems te hakken.

Het systeem maakt een goede kans in Engeland,
waar de kabeldichtheid laag is en binnenkort
behoefte ontstaat naar ontvangst van Astra- en
BSB-stations. De Britse overheid heeft drie
banden aangewezen voor deze dienst: 2,5
GigaHertz, 12 GHz en boven 30 GHz. De 2,5 GHz
signalen hebben een bereik van 37 kilometer.
Per aansluiting kost de apparatuur dan zo'n 800
gulden. (Uit: Telecom Daily)

GOUDEN GIDS OP KABEL-TV IN DEN HAAG

Onlangs is de elektronische versie van de
Gouden Gids officieel gesegmenteerd verschenen
op het kabelnet van de gemeente Den Haag. De
Haagse versie is opgesplitst in vijf segmenten:
Zuiderpark, Wassenaar, Leidschendam, Voorburg,
Scheveningen en Kijkduin. Deze segementering
was noodzakelijk omdat het bestaande Haagse
net te groot werd. Elk net krijgt door de
segmentering zijn eigen informatie.

De Haagse regio telt 230.000 televisie
aansluitingen; gemiddeld 28 procent van de
ontvangers beschikt over een toestel met
Teletekst, noodzakelijk voor de ontvangst van
de Gouden Gids. Van alle Teletekst ontvangers
weet driekwart (in Den Haag dus bijna 50.000)
dat de Gouden Gids te ontvangen is.
(Bron: Telecom Daily)

NOS-TV HORIZON

Komende maandag 21 november is er weer een
tv-uitzending van ons zusterprogramma Horizon.
Daarin onder andere de volgende onderwerpen:
- Electronische apparatuur voor het herkennen
van HANDTEKENINGEN
- Nederlandse onderzoekers bouwen een stukje
BANGLADESH na
- Amsterdammers houden het WATER in de PEILING
- Nieuwe ontwikkelingen op het gebied van
STOMA's

Dit alles dus maandag 21 november a.s. om 20.30
uur op Nederland 3.

BASICODE UTILITIES VOOR C-64

Komende woensdag 23 november geen beeldkrant,
maar in plaats daarvan een aantal nuttige
programma's voor de Commodore-64, die het
werken met Basicode voor deze machine wat
moeten vergemakkelijken. Onder andere zullen
we een programmaatje uitzenden dat het
mogelijk maakt om verminkte regelnummers in
een Basicode programma te herstellen. Verder
een routine waarmee Basicode programma's die
uit onze Fido-NOS databank zijn gehaald
kunnen worden omgezet naar Commodore Basic.
