162, 21 aug '88

UoSAT-OSCAR 11

Het Digital Communications Experiment (DCE) in
OSCAR 11 wordt steeds meer gebruikt voor het
uitwisselen van packet radio berichten tussen
packet netwerken in verschillende werelddelen.
Het DCE-grondstation GB3UP in de University of
Surrey kan nu packet radio berichten
uitwisselen met ZL1AOX, VK5AGR, ZS6SAT en sinds
kort ook met ZL5BA op Ross Island, Antarctica.
Er wordt geprobeerd weer een DCE-grondstation
in de USA aktief te krijgen. Een goede
kandidaat is N6IIU in een hoofdkwartier van het
Rode Kruis bij San Francisco. Mogelijk komt er
ook een DCE-grondstation aan de oostkust van de
USA, terwijl ook DB2OS een DCE-station aan het
voorbereiden is. Binnenkort kunnen dus alle
belangrijke packet netwerken in de wereld met
elkaar worden verbonden via het DCE.

Alle aktiviteiten in OSCAR 11 worden bestuurd
door de Diary programmatuur in zijn
boordcomputer. De UoSAT-Unit in Surrey is nu
bezig met het testen van nieuwe Diary
programmatuur, die geschreven is in de
programmeertaal Forth. Deze nieuwe Forth
Applied Diary 1 (FAD 1) zal later allerlei
faciliteiten bieden, zoals geavanceerde
stand-regel algoritmen, waarmee de stand van
de satelliet nauwkeurig kan worden geregeld.

FUJI-OSCAR 12

Het gebruiksschema voor OSCAR 12 luidt voor de
rest van augustus als volgt:
mode JD van 25-8 0348 UTC tot 26-8 0457 UTC,
mode JD van 27-8 0606 UTC tot 28-8 0511 UTC,
mode JA van 30-8 0120 UTC tot 31-8 0228 UTC.
Afwijkingen van dit schema zijn steeds
mogelijk als gevolg van variaties in de
beschikbare energie in de satelliet.

RADIO SPOETNIKS

Tijdens het eerste bezoek van een westerse
amateur, Danny SM0NBJ, aan het RS kommando
station RS3A in Moskou op 15 juli, bleek dat
men daar al enige tijd geleden alle kontrole
over RS5 en RS7 verloren had. Men is er van
overtuigd dat de batterijen in die satellieten
definitief defekt zijn geraakt. Er zijn dan
ook al geruime tijd geen signalen meer
ontvangen van deze satellieten. Daarmee zijn
de laatste twee satellieten uit de serie RS3
tot en met RS8 definitief buiten bedrijf.

Bij een nauwkeurige bestudering van de
baanparameters van RS5 bleek dat de baan van
RS5 niet stabiel is. De mean motion van een
satelliet neemt gewoonlijk geleidelijk toe.
Dit is inderdaad ook het geval bij satellieten
als RS7. Bij RS5 blijkt echter dat de mean
motion soms over een periode van enkele
maanden zelfs afneemt. Dit betekent dus dat
deze satelliet dan tijdelijk naar een hogere
baan gaat. De oorzaak voor deze
baanveranderingen is niet duidelijk. Enkele
Radio Spoetniks bevatten onder andere een
hermetisch gesloten ruimte. Misschien is bij
RS5 lucht aan het ontsnappen uit deze ruimte
als gevolg van een klein lek. Door het roteren
en tuimelen van de satelliet kan dit in
bepaalde perioden een zekere stuwkracht
veroorzaken, die de satelliet dan in een iets
hogere baan brengt.

KOSMOS 1861

De navigatie satelliet KOSMOS 1861, die samen
met RS10/11 in dezelfde satellietbehuizing is
ondergebracht, wordt nu geregeld in bedrijf
gesteld. De zender op 150 MHz veroorzaakt
daarom weer storingen in de 2 meter uplink van
mode A van RS11. Helaas moet men er rekening
mee houden dat de navigatie satelliet nu vaker
ingeschakeld gaat worden.

De doorlaatband van elk van de RS10/11 relais
stations kan in opdracht van een kommando
station worden opgesplitst in sub-bandjes van
4 kHz elk. Het voordeel is dat een sterk
signaal binnen een van die sub-bandjes geen
invloed heeft op alle andere sub-bandjes.
Volgens UA3CR is er nu bij RS10/11 het probleem
ontstaan dat het omschakelen tussen de normale
toestand en de toestand, waarbij elk relais
station is opgesplitst, spontaan gebeurt.
Daarom zal men soms dus toch last ondervinden
van een te sterk station elders in de
doorlaatband van een relais.
De bovenste trap van de raket, die KOSMOS
1861 en RS10/11 heeft gelanceerd, is onlangs
in een andere baan gemanoeuvreerd.

PLANNEN MET RADIO SPOETNIKS

Leonid, UA3CR, gaf tijdens het Amateursatelliet
Colloquium in Surrey enige nadere informatie
over de plannen voor toekomstige Radio
Spoetniks. Op dit moment wordt gewerkt aan de
bouw van de RS12/13 systemen, die veel moeten
lijken op de huidige RS10/11 systemen. De
nieuwe RS12/13 zullen weer mode A, K en T
relais stations bevatten, hoewel mode T niet
zo vaak in bedrijf zal zijn. Verder zullen ze
betere telemetrie systemen bevatten en een
groter uitgangsvermogen hebben: 5 tot 8 W.
De lineaire relais stations kunnen weer worden
opgesplitst in segmenten van elk 4 kHz. Per
segment is dan een vermogen beschikbaar van
500 mW in plaats van 300 mW, zoals bij RS10/11.
De RS12/13 systemen zullen weer in een
navigatie satelliet worden ingebouwd. De
lancering is in de loop van 1989 te verwachten.
Dit is echter afhankelijk van de levensduur
van de navigatie satelliet KOSMOS 1861, die de
huidige RS10/11 huisvest. De nieuwe navigatie
satelliet, met RS12/13, zal pas worden
gelanceerd als KOSMOS 1861 uitgewerkt is.

Een tweede satelliet systeem, dat nu ontwikkeld
wordt, is een Radio Spoetnik met een mode B
relais en mogelijk ook een mode J relais. Ook
dit systeem wordt in een andere satelliet
ingebouwd. Deze satelliet zou in 1991 moeten
worden gelanceerd in een polaire baan op een
hoogte van 1000 km.

Een derde plan voor een Radio Spoetnik is een
internationaal samenwerkings projekt in Oost
Europa, waarbij de modules van het nieuwe
satelliet systeem in verschillende landen
worden gebouwd. Men denkt aan mode J, mode L
en digitale relais stations. Het systeem zou
weer in een andere satelliet moeten worden
ingebouwd, bijvoorbeeld een Molniya. De
betrokken landen zijn: de USSR, Hongarije,
Tsjecho-Slowakije, Bulgarije en Oost-Duitsland.
Men verwacht echter niet dat dit plan snel
gerealiseerd kan worden. (Deze satelliet info
werd weer voor ons verzrgd door PA0DLO).

BOEKBESPREKING

Chris van den Berg, onze expert op het gebied
van Russische ruimtevaart, schreef een
recensie van het volgende boek:

ARTIS IN DE RUIMTE, Henk Nieuwenhuis, uitg.
van Wijnen, Franeker.

Een op het oog bescheiden paperbackje met een
titel, die niet helemaal de lading lijkt te
dekken, maar die lading is alleszins de
moeite waard.
Het behandelt in kort bestek, maar goed
gedocumenteerd en logisch gerangschikt, een
wel zeer essentieel onderdeel van het ruimte
onderzoek, n.l. proeven in ruimtevluchten met
dieren, planten en andere levende organismen.
Het begint al in het prille begin van de
ruimtevaart en gaat door tot bijna de dag van
vandaag (MIR en het daar aan boord zijnde
'Tsvetoblok' worden zelfs genoemd). Het boekje
verdient het verschillende interessegroepen
te bereiken: niet alleen de ruimtevaart
deskundigen en fans, maar ook biologen,
dierenvrienden, zelfs onder hen diegenen, die
tegen proeven met dieren zijn.

MISNOEGEN

De auteur geeft blijk van zijn misnoegen over
de wijze waarop dieren in de beginperiode
werden misbruikt en opgeofferd, om vervolgens
te constateren, dat het na een aantal jaren
ook op een aanvaarde manier bleek te kunnen.
Toch slaagde hij er ook in om aan te tonen,
dat zonder het geklungel met allerlei
zoogdieren in het begin de huidige bemande
ruimtevaart onmogelijk zou zijn.
Dit natuurlijk voornamelijk door de opgedane
bio-medische ervaringen, maar ook door het al
in het begin met behulp van dieren beproeven
van de nodige technische voorzieningen om de
normale levensfuncties zo goed mogelijk door
te laten gaan. Reeds bij de honden, die met
de Kosmos 110 de ruimte ingingen werden
luchtverversings systemen en opvang mechanismen
voor afvalstoffen beproefd, die een enorme rol
spelen in het dagelijks leven van de
cosmonauten van nu.
Hij bepleit een zo groot mogelijke
internationale samenwerking op dit gebied,
omdat dit het aantal noodzakelijke
ruimtevluchten met dieren zou kunnen beperken.
Ook wordt in het boekje -zij het wat minder
gedetailleerd- aandacht besteed aan allerlei
proeven met planten in gewichtloze toestand.

BOEKJE IS GOED LEESBAAR

Het boekje is vlot te lezen, barrieres in de
vorm van moeilijke formules en theorieen
ontbreken en ook voorkomt de auteur uit te
glijden op terreinen, die buiten zijn
vakgebied liggen (zoals de communicatie
aspecten en telemetrie).

De auteur heeft gezorgd voor een evenwichtige
verdeling van aandacht voor Amerikaanse en
Russische prestaties. Er zijn al teveel
publicaties waarin deze ontbreekt en alleen
de ruimtevaart van het Westelijk halfrond
aandacht krijgt. De aandacht, die hij even
besteedt aan de bemande ruimtevaart der Russen,
zoals deze thans dagelijks boven onze hoofden
plaatsvindt, licht een tipje op van de sluier,
die dat in ons land pleegt te bedekken.

Het boekje is rijk geillustreerd met duidelijke
zwart-wit foto's. Mocht er nog eens een
volgende druk komen, dan moet de auteur de
Russische bronnen in de literatuurlijst wel
even beter laten translitereren. Nokorehne
Kocmoca, Mockba, staat niet erg prettig als
het 'Pokoreniye Kosmosa', Moskva, moet zijn.
Maar ja, een kniesoor die op zulke dingen let!
De titel zou misschien iets anders hebben
gekund, al is het feit, dat er in Artis thans
een Planetarium is, waar een ruimtevaart
deskundige directeur van is, mogelijk een
aardige opstap voor een -naar te hopen valt-
ruime verspreiding van dit boekje onder zoveel
mogelijk belangstellenden. De prijs, F.17,50,
hoeft daarvoor geen belemmering te zijn.
(Bedankt, Chris!)
