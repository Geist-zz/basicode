149, zon 15 mei '88

BOEKBESPREKING

ROBOT-BESTURING MET UW HOMECOMPUTER,

door J.P.M. Steeman, Uitg. Elektuur b.v., 256
pagina's, f 34.50. Naar aanleiding van het op
de markt verschijnen van bouwdozen voor
miniatuur- robots wordt in dit boek beschreven,
hoe vanuit een BBC computer deze robot of die
'BBC-buggy' kan worden bestuurd. Ook degenen,
die zonder bouwdozen aan de slag willen gaan en
zelf een robot willen ontwerpen, kunnen in dit
boek praktische tips vinden. Besproken worden
o.a.: programmeertechnieken, interfaces, en de
werking en besturing van gelijkstroom- en
stappen- motoren. Door deze zelfbouw hardware
staat ook de mogelijkheid open voor MSX
bezitters om met hun computer robots te
besturen. Ook wordt zelfs een 'computerloze'
robot besproken, die volkomen zelfstandig
opereert. Iets voor de liefhebbers.

MS-DOS MACHINETAAL HANDBOEK

door K. Hanssen, uitgave Stark-Texel, 170 pag.,
prijs: f37.50. Dit boek is wel speciaal bedoeld
voor mensen, die eerst een kleine computer
hebben gehad, waarop zij ook in machinetaal
konden programmeren en daarna zijn overgestapt
op een PC. Werkt men met DOS 2.xx of hoger, dan
kan men in dit boekje richtlijnen vinden, om
meer uit de PC te halen, door in de programma's
ook machinetaal (routines) te gebruiken. Naast
zeer elementaire onderwerpen (o.a. 'Wat is
machinetaal' en 'Binair rekenen',etc.) worden
er in dit boek ook onderwerpen aangeroerd, die
men beslist moet weten om met vrucht in
machinetaal op een PC uit de voeten te kunnen.
Voorbeelden hiervan zijn: de 8088/86 assembleer
taal, rekenen in assembler, call instrukties,
sprong instrukties, het ROM geheugen met de
adressen van de daarin voorkomende routines,
in- en uitvoer, disassembleren vanuit DOS,
combinatie van GW Basic en machinetaal, enz.
Natuurlijk kan van een boekje van deze omvang
niet verwacht worden, dat alles uitputtend
wordt besproken, maar er wordt een goede basis
gelegd voor het programmeren in assembler. De
verschillende overzichtelijke tabellen dragen
hier zeker toe bij.

MSX COMPUTERS EN DE BUITENWERELD

door G. van der Sel, uitgave Stark-Texel, 112
pag., prijs f27.85. Dit boek is speciaal
geschreven voor hen, die hun electronica hobby
willen combineren met het gebruik van een (MSX
1 of 2) computer. Door middel van zelf te
bouwen schakelingetjes, waarvan de schema's en
de print- layout's in dit boek zijn opgenomen,
kan men de computer laten communiceren met de
buitenwereld. Onderwerpen, die worden
besproken, zijn o.a.: het tekenen met twee
PDL's, I/O poort met het IC 8255, telefoon
interface, lichtsluis teller, modeltrein
besturing, A/D en D/A omzetter, EPROM's
programmeren, enz. Enige soldeerervaring lijkt
me wel gewenst.

ARTIFICIELE INTELLIGENTIE

door T. Hartnell, uitgave MAKLU, 204 pag.
Dit is een vertaling van de oorpsronkelijke
engelse uitgave uit 1984. De voorbeeld
programmatuur is geschreven op een C-64, maar
voorzien van aanwijzingen voor omzetting naar
Microsoft Basic (PC of MSX). Dit boek behandelt
het raakvlak tussen wetenschap en science
fiction. Kan een machine echt denken? Wat is
intelligentie eigenlijk? Deze vragen worden
vaak gesteld, na de lezing van dit boek kunt u
aan de discussie daarover deelnemen. Bijna
alles, wat met kunstmatige intelligentie te
maken heeft, komt in dit boek aan de orde. Het
vormt een goed inleiding tot deze materie.

COMPUTERS EN COMMUNICATIE

door Ruud Paap, uitgave Kluwer, 235 pag., prijs
f29.50. Zowel voor hen, die via een modem hun
eerste stappen in de wereld van de bulletin
boards zetten, als voor degenen, die al wat
ervaring hebben opgedaan, maar nog wat dieper
in de benodigde programmatuur willen duiken,
is dit boek geschreven. Het behandelt de
baudrates, de start-, stop-, data- en
pariteits- bits. Full- en half duplex. De
verbindingen tussen modem en computer. De
verschillende modems. De verschillende (hobby)
bulletin boards (ook Viditel). Electronic mail.
XMODEM. Het gebruik van ARC. En tenslotte een
woord over privacy. Conclusie: een heel goede
introductie in de wereld van de computer
communicatie!

MSX LOGO SPELENDERWIJS

door Albert Sickler, uitg. Kluwer, 176 pag.,
prijs f27.50. Dit boek is voornamelijk bestemd
voor jonge tot zeer jonge MSX enthousiasten.
Het is eenvoudig geschreven. Natuurlijk moet
men wel in het bezit zijn van het programma
LOGO (in het nederlands) om met dit boek te
kunnen werken. Het leert jongeren met deze
programmeer taal om te gaan. Er wordt veel
gebruik gemaakt van turtle grafics. Enige hulp
van ouderen zal bij het bestuderen door zeer
jonge lezers wel niet gemist kunnen worden. De
ervaring is, dat kinderen met LOGO reeds gauw
uit de voeten kunnen, doordat al snel mooie
figuren op het scherm zijn te toveren, die hen
enorm aanspreken. Zoals we van Stickler gewend
zijn: een goed geschreven boek.

BASIC SUBROUTINES VOOR DE IBM-PC XT/AT

door F. Peetoom, uitg. Kluwer Technische Boeken
B.V, 168 pag., prijs f34.50. Voor hen, die zelf
programmatuur op hun PC in basic willen
ontwikkelen en het netjes, gestructureerd,
willen doen, is dit boek geschreven. Als men in
basic gebruik maakt van een goede set
subroutines kan men overzichtelijker
programmeren dan doorgaans gebeurt. Dit boek
bevat een basis bibliotheek van goed bruikbare
subroutines, die men zelf eventueel nog verder
kan aanvullen. De subroutines zijn ook op
diskette verkrijgbaar. Enkele onderwerpen, die
worden behandeld, zijn: foutafhandeling,
printer, plotter, sorteren, modulair
programmeren, beeldschermen doorbladeren,
grafieken, enz. Voor mensen, die al enigszins
met basic bekend zijn, maar hun kennis nog
willen verdiepen, is dit boek aan te raden.

GRAFISCHE TOEPASSINGEN IN GW-BASIC

door Marcel Kreeft, uitgave Stark-Texel, 205
pag., prijs f38.50. Dit boek is speciaal
bedoeld voor hen, die de grafische
mogelijkheden van de PC in basic volledig tot
hun recht willen laten komen. Zowel het maken
van grafieken, ook in '3-D', als het tekenen
van allerlei figuren wordt besproken. Er zijn
veel goede programma's opgenomen, waarvan men
voor dit doel gebruik kan maken, tot zelfs een
3-D CAD programma aan toe. Als men niet al het
intikwerk zelf wil doen, zijn deze programma's
ook op diskette te verkrijgen. Dit boekje biedt
voor 'elck wat wils', tenminste voor de
bezitters van een PC met een CGA kaart. Sommige
programma's werken ook met een Hercules kaart,
maar de meesten zullen dan toch gedeeltelijk
herschreven moeten worden, hetgeen na
bestudering van dit boek, geen probleem meer
mag zijn.

MACHINETAAL VOOR MSX COMPUTERS

door John Vanderaart, uitgave Kluwer, 246 pag.,
prijs f39.50. (Programma's op diskette of
cassette leverbaar). Een 'doe-' boek voor de
MSX bezitter, die zich wil bekwamen in het
programmeren in machinetaal. Er is getracht een
'anders dan anders' boek te schrijven. De
informatie is snel en sluit aan op het
eigenlijke programmeren. Geen uitgebreide
omschrijvingen dus, maar handige tabellen. In
het boek staat de listing van een echte
machinetaal- monitor, de HERBYMON, een speciaal
geschreven produkt dat het mogelijk maakt alle
voorbeelden, die in het boek staan, meteen te
proberen. Als men het boek heeft doorgewerkt,
weet men een heleboel af van machinetaal. In de
appendices treft men tabellen aan met de BIOS
sprong adressen, de Hooks en de indeling van
het werkgebied en natuurlijk de Z80
instructieset. We kunnen dit boek aanbevelen.

OPMERKING bestemd voor de UITGEVERS

In het bovenstaande zijn weer verschillende
boeken aan de orde geweest, waarbij extra
diskettes behoren, waarop de programmatuur
aanwezig is die in het boek staat. Het is uw
recensent nog steeds onduidelijk, waarom
daarvan geen recensie exemplaar wordt
bijgevoegd. Het zou het bespreken van de boeken
zoveel makkelijker en beter maken! (Aldus
onze recensent Pieter Vijlbrief).

COMPUTERTIJDSCHRIFT OP CASSETTE

Op 1 april is bij het Centrum voor Gesproken
Lectuur (CGL) het Nieuw Computer Tijdschrift
(NCT) van start gegaan. Dit tijdschrift
verschijnt alleen op cassette, en is bedoeld
voor hen die, om wat voor reden dan ook,
moeite hebben met het lezen van gedrukte
tijdschriften. Het NCT biedt informatie op
het gebied van de automatisering en het
gebruik van de computer op allerlei nivo's.

Uit een in 1987 door het Centrum gehouden
onderzoek kwam naar voren dat met name onder
visueel gehandicapte computer gebruikers de
behoefte aan informatie groot was. Zij konden
moeilijk op de hoogte blijven van allerlei
nieuwe ontwikkelingen, en de informatie
waarover zij beschikten kwam vaak uit de derde
hand. Daarom heeft het CGL besloten om dit
Nieuwe Computer Tijdschrift te gaan uitgeven.

Maandelijks worden er twee cassettes van 90
minuten samengesteld, met daarin o.a. artikelen
uit diverse gedrukte computer tijdschriften.
Er komen ook vragen en problemen aan de orde
van computer gebruikers. Ieder kwartaal
verschijnt er bovendien een bijlage van een uur
met daarin speciaal aandacht voor de praktijk.
De computer gebruikers komen hierin zelf aan
het woord over o.a. werksituaties, overwonnen
problemen, en hun eigen computer.

De kosten van een abonnement bedragen slechts
f 25,00 per jaar. Voor een abonnement of een
(gratis) proefnummer kunt U contact opnemen
met: het Centrum voor Gesproken Lectuur,
Postbus 24, 5360 AA Grave, tel. 08860-71234.

FEESTELIJKE AANBIEDING

Hobbyscoop bestaat 20 jaar.
Alleen dit jaar, 'zeer exclusief' dus,
zijn er NOS-Radio Hobbyscoop truien
te koop tegen kostprijs. Inclusief
de verzendkosten komt de prijs van dit
prachtige sweat-shirt op f 40,--.
U kunt dit shirt behalve op beurzen
waar Hobbyscoop aanwezig is ook bestellen
door overmaking van f 40,-- op giro 1417
t.n.v. Dienst Radio Programma, 1200 BA
in Hilversum. Wel even vermelden dat het
om een Hobbyscoop sweat-shirt gaat in de
maat Medium, Large of Extra Large.
