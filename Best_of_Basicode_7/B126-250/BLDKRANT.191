191, maa 12 dec '88

NIEUWE EDITIE IBM OS/2 BESCHIKBAAR

Zoals IBM Nederland N.V. onlangs aankondigde,
is sinds 30 november j.l. de OS/2 Standard
Edition Versie 1.1, met Presentation Manager,
beschikbaar. Deze versie van het besturings
systeem voor de IBM Personal System/2, voor de
modellen 50, 60, 70 en 80, stelt de gebruiker
in staat verscheidene applicaties in 'windows'
op het beeldscherm te volgen. IBM OS/2 Standard
Edition 1.1, kortweg OS/2 SE 1.1, biedt de
gebruiker de faciliteiten om verscheidene
programma's tegelijk te laten uitvoeren (Multi
Tasking), waarbij versie 1.1 met Presentation
Manager gebruik maakt van 'windows'. IBM OS/2
maakt gebruik van maximaal 16Mb werkgeheugen.

PRESENTATION MANAGER

De Presentation Manager zorgt dat meerdere
applicaties in 'windows' op het beeldscherm
zichtbaar zijn. Deze applicaties, geselecteerd
en geactiveerd via menu-selectie en 'icons'
door middel van een Muis, zijn gelijktijdig
actief. Dit houdt in, dat wijzigingen vanuit
de applicaties, direct worden doorgegeven aan
het 'window'. Deze 'windows' worden dus
gelijktijdig en direct bijgewerkt. Grootte en
positie van het 'window' kunnen door de
gebruiker worden gewijzigd naar eigen inzicht.
Tevens kan een 'window' worden gewijzigd in
een 'icon', waardoor de applicatie dus minder
ruimte op het beeldscherm inneemt. Door een
eenvoudige druk op de knop kan het 'icon' weer
in een venster worden gewijzigd.

INTERACTIE MET PRESENTATION MANAGER

De grafische mogelijkheden van de Presentation
Manager dragen zorg voor een eenvoudiger,
gemakkelijker te begrijpen en logischere
'mens-machine' interactie. Zeker door SAA in
overweging te nemen, zal de gebruiker
aanzienlijk voordeel ondervinden van een
consistente presentatie van gegevens, een
consequent gebruik van functietoetsen en
consequente wijze van bijvoorbeeld
foutmeldingen. Dit alles resulteert in
voordelen voor twee groepen. Ten eerste de
gebruikers: eenvoudiger en consequenter in
gebruik, kortere opleidingstijd en efficienter
gebruik van applicaties op verschillende
systemen. Ten tweede de 'investeerder':
gereduceerde opleidings kosten, verhoogde
produktiviteit en flexibeler inzet van
applicatie- ontwerper en programmeur.

SYSTEMS APPLICATION ARCHITECTURE

IBM OS/2 neemt een sleutelpositie in binnen
IBM's Systems Application Architecture (SAA).
Applicaties, die geschreven zijn naar de
specificaties van SAA, hebben een consistente
schermopbouw, schermlayout en schermgebruik
voor wat betreft bijvoorbeeld functietoetsen,
invoer van gegevens en controle, en opbouw van
het scherm. Deze consistentie is niet beperkt
tot IBM OS/2 en PS/2, maar strekt zich uit
over de drie belangrijkste IBM hardware
architecturen:
- Personal System/2 (Operating System/2)
- Application System/400 (Operating
System/400)
- Enterprise System/370 (MVS/VM).
Deze consistentie is bovendien niet beperkt
tot de gebruiker, maar geldt tevens voor de
applicatie- ontwerper, die op veel eenvoudiger,
efficienter en snellere wijze voor de drie
bovengenoemde besturings systemen applicaties
kan ontwikkelen.

MICRO CHANNEL ARCHITECTURE

De Presentation Manager, het grafisch
'interface', moet voldoende capaciteit bieden
om verscheidene 'windows' op het beeldscherm
weer te geven en de inhoud vanuit de
gelijktijdig actieve applicaties bij te werken.
Dit alles resulteert in een grote gegevens
stroom vanuit de systeemeenheid naar het
beeldscherm. IBM's Micro Channel Architecture
biedt hiervoor de juiste architectuur en
capaciteit. IBM OS/2 kan gebruikt worden op
IBM PS/2 Modellen 50, 50Z, 60, 70 en 80,
uitgerust met minimaal 3,5 Mb werkgeheugen.
Deze modellen zijn uitgerust met de Micro
Channel Architecture. Daarnaast kunnen 80286
systemen uit de PC familie worden gebruikt.

BESCHIKBAARHEID

Sinds 30 november is de Engelstalige versie
beschikbaar. Deze Engelse versie is standaard
ingesteld op het Amerikaanse toetsenbord.
Dit is op eenvoudige wijze te veranderen naar
bijvoorbeeld het Nederlandse toetsenbord.
In maart 1989 zullen additionele Device
Drivers beschikbaar komen, die ervoor zorgen
dat andere IBM printers en beeldschermen
ondersteund worden. Vanaf het eerste kwartaal
van 1989 zal de Nederlandstalige versie
beschikbaar komen.

OS/2 TOOLKIT EN TECHNICAL REFERENCE

De Programmer Toolkit 1.1 en Technical
Reference 1.1 zijn vanaf januari 1989
leverbaar. Deze versies bieden de applicatie-
ontwerper een hoeveelheid hulpmiddelen om op
een productieve, snelle wijze gebruik te maken
van Presentation Manager faciliteiten vanuit
een IBM Macro Assembler/2 of IBM C/2
applicatie. Voorbeelden: Font Editor, Dialog
Editor, BitMap Editor, Resource Compiler,
API definities en verscheidene voorbeeld-
applicaties. (Uit: Telecom Daily)

EUROPESE CHIP-MARKT

Het groeicijfer van de Europese chip-markt zal
volgend jaar scherp dalen, na een stijging van
bijna 25 procent in 1988. Cijfers van Motorola,
de Amerikaanse chip-fabrikant met een grote
produktie faciliteit in West-Europa, tonen een
10,7 % stijging in chip-verkopen volgend jaar,
met de Italiaanse markt als topper met een
expansie van 20,6 procent, gevolgd door Groot-
Brittannie met 13,7 procent. Verwacht wordt dat
de totale Europese verkopen volgend jaar 9
miljard dollar zullen bedragen tegen 8,1
miljard dollar in 1988.

Deze cijfers onderschrijven het groeiende
belang van o.a. Japanse chip-fabrikanten op de
Europese markt. Dit jaar zullen de Japanse
producenten 14 procent van de Europese verkopen
uitmaken. Vier jaar geleden lag dit percentage
nog op 10,2 procent. Andere Aziatishe
fabrikanten, voornamelijk Zuidkoreanen, zullen
iets meer dan 1 procent van de verkopen in
handen hebben tegen vrijwel 0 procent in 1984.

De Europese fabrikanten behielden vorig jaar
hun marktaandeel van 41 procent van de totale
verkopen, terwijl de Amerikaanse producenten
op de Europese markt een aandeel van 44 procent
konden noteren. Een belangrijk deel van de
'Japanse stijging' is te danken aan de hoge
prijsstijgingen van geheugenchips. Het
marktaandeel van de producenten uit het Verre
Oosten komt onder druk te staan als de prijzen
zich zullen stabiliseren. (Uit: Telecom Daily)

CD-ROM PROGRAMMERS LIBRARY

Microsoft heeft een weer een nieuwe toepassing
ontwikkeld voor het opslagmedium CD-ROM. Het
produkt heet Programmers Library en betreft
een database voor programmeurs, bestaande uit
naslagwerken van in totaal meer dan 20.000
pagina's en voorbeeld programma's van Microsoft
produkten. Ook updates van Microsoft's
professionele programmeertalen zullen in de
toekomst op CD-ROM worden uitgebracht. Naar
verwachting zal de prijs daarvan lager zijn
dan de traditionele registraties op diskette.

Een CD-ROM is een optisch leesbare schijf met
een opslag capaciteit van 660 megabyte. Dit
medium maakt het mogelijk om op efficiente
wijze grote hoeveelheden informatie te
verspreiden. Deze informatie kan de gebruiker
volgens een standaard procedure laden op zijn
harde schijf. Althans, wanneer hij/zij tevens
beschikt over een CD-ROM aandrijf eenheid.

GIROTEL

Aan de Girotel dienst van de Postbank worden
vaak vragen gesteld in de trant van: 'Het zou
handig zijn als ik mijn Girotel gegevens kon
koppelen aan mijn financiele administratie'.
Of: 'Als ik mijn Girotel betalings opdrachten
op een diskette opspaar en in 1 keer uitvoer,
zou me dat telefoon kosten schelen. Is daar
niet iets op te vinden?' Op dit soort vragen
kan Girotel sinds kort antwoord geven. Want
abonnees die elektronisch bankieren met een
DOS compatible PC, kunnen nu gratis beschikken
over een veelzijdig en kosten besparend
programma: Girotel Off-Line.

VOORDELEN

Girotel Off-Line bespaart tijd en telefoon
kosten. Want met dit programma kunnen betalings
opdrachten op een diskette of hard disk worden
verzameld en in 1 keer in het Girotel systeem
worden verwerkt. Betalings opdrachten kunnen
zonder telefoon verbinding worden voorbereid.

Een ander pluspunt van dit programma is dat
een bestand van maximaal 2500 crediteuren kan
worden bijgehouden in plaats van de huidige 98
crediteuren (via het adresboek).
Vooral zakelijke gebruikers bleken aan deze
uitbreiding behoefte te hebben.

VOORDELIG MODEM

Bezitters van een personal computer die zich
willen abonneren op Girotel, kunnen sinds
oktober j.l. via de Postbank zeer voordelig
een modem aanschaffen. Het gaat om een
zogenoemd kaart-modem met bijbehorende software
voor de prijs van f125,00. Het modem is
eenvoudig te monteren, en alleen geschikt voor
een DOS compatible PC. De kaart past in een
uitbreidings slot van de PC. Het modem betrekt
ook de voeding uit de PC. Er komt dus geen
apart kastje bij de computer, en er hoeven geen
kabeltjes te worden aangesloten. Voor het modem
geldt de originele fabrieks garantie van Micro
Technology te Papendrecht. Bestaande Girotel
abonnees kunnen eveneens van dit aanbod gebruik
maken. (Bron: Girotel Nieuws, november 1988,
uitgegeven door Postbank NV Afd. In- en Externe
Betrekkingen/ Marketing Communicatie,
Antwoordnummer 230, 1000 XA Amsterdam)

CONGRES VROUWEN EN AUTOMATISERING

Op donderdag 12 januari 1989 organiseert het
Landelijk Centrum Vrouwen en Informatica een
congres voor vrouwen die werkzaam zijn in de
automatisering. Op deze dag zullen in enkele
lezingen en in workshops huidige en toekomstige
ontwikkelingen in de automatisering worden
belicht. Tevens bestaat de gelegenheid
contacten te leggen met andere vrouwen die
een functie in de automatisering bekleden.

Het congres vindt plaats in het
Mariott Hotel, Stadhouderskade 19-21 (vlak bij
het Leidseplein), in Amsterdam.
De kosten bedragen f275,00 per deelnemer.
Nadere inlichtingen zijn verkrijgbaar bij het
Landelijk Centrum Vrouwen en Informatica, WG-
plein 250, 1054 SE Amsterdam, tel. 020-831661.
