197, woe 4 jan '89

SAMENWERKING MET NOS-TELETEKST

Dankzij technische verbeteringen van het
Teletekst systeem is er ruimte gekomen om
i.s.m. NOS-Hobbyscoop te experimenteren met
software. Helaas is het nog niet zo dat men
programma's uit Teletekst kan downloaden.
Wel kan men nu de Hobbyscoop programma's die
via de middengolf worden uitgezonden
controleren. Dat gaat als volgt in zijn werk.

Stel: men heeft een programma van de maandag
uitzending (Hobbyscoop Radio 5 middengolf
1008 kHz 21:35 - 22:00 uur) met enige storing
binnen gekregen. Dan ontstaat 'error in line
2030, 7020 en 30000' om maar wat te noemen.
Het programma moet dan worden verbeterd op de
volgende manier: men kiest Teletekst pagina
420. Het programma wordt dan zichtbaar, zijhet
dat alle programma regels achter elkaar zijn
doorgeschreven om ruimte te besparen. Om
onderscheid te maken tussen de opeenvolgende
regels zijn ze verschillend in kleur,
afwisselend blauw en geel.

Wacht tot de (wissel)pagina voorstaat waarop
de programmaregel is afgebeeld waar u een
foutmelding bij krijgt. Een indeling van de
programma regels staat op de eerste pagina
van 420. Zet het Teletekst TV-toestel zonodig
op pauze, voor meer leestijd. Neem de juiste
tekst in de programmaregel over en zoek
daarna de pagina waarmee u eventueel nog meer
kunt verbeteren.

Als u alle fouten op die manier uit uw
programma heeft gehaald kunt u onze Basicode
programmatuur foutloos aan de praat krijgen.
Geen enkel programma hoeft dus meer te
worden afgeschreven omdat er onherstelbare
fouten inzitten, dankzij Teletekst.

Mocht het programma geheel onherstelbaar zijn
overgekomen dan kunt u het ook altijd nog uit
onze databank halen met behulp van een modem
en een communicatie programma. Het telefoonnr.
is 035 - 45395. Beeldkranten zullen we niet op
Teletekst zetten, alleen Basicode programma's.
We hopen dat de nieuwe dienst verlening door
u wordt gewaardeerd. Schrijf ons erover!

SPREEKUUR GEWIJZIGD

Met ingang van 1 januari is het spreekuur van
Hobbyscoop verplaatst naar de VRIJDAG. U kunt
ons bellen van 10 tot 12 uur 's morgens op
telefoon nummer 035-773015. Natuurlijk kunt u
ook altijd schrijven naar Postbus 1200, 1200
BE in Hilversum.

NIEUWE ZENDTIJDEN EN/OF ZENDERS

Sinds 1 januari is er wat betreft de tijden
en de zenders waarop de Hobbyscoop uitzendingen
plaatsvinden het een en ander veranderd:
- op WOENSDAG zijn we van 19.02 tot 19.30 uur
te beluisteren, maar alleen nog in MONO via
Radio 1 (middengolf en regionale FM-zenders).
- nieuw is onze mini-uitzending op DONDERDAG,
in STEREO van 19.50 tot 20.00 uur op Radio 2.
- de MAANDAG-uitzending van 21.35 tot 22.00
uur via Radio 5 blijft onveranderd. Deze is
te horen via de zenders Flevoland (1008 kHz)
en Hulsberg (891 kHz).

OVERZICHT RADIO-KANALEN

--------------------------------------------
Radio              1       2       3       4
--------------------------------------------
FM               MHz     MHz     MHz     MHz
--------------------------------------------
Amsterdam       94.3
Den Haag        88.4
Goes           101.9    87.9    95.0    99.8
Haarlem         97.6
Hoogezand       97.5
Hulsberg        95.3    92.1   103.9    98.7
Irnsum          88.6
Lelystad       102.1
Loon op Zand    98.2
Lopik          100.7    92.6    96.8    98.9
Losser          89.4
Markelo         95.6    91.4    96.2    98.4
Megen           89.1
Mierlo          91.9
Roermond       100.3    88.2    90.9    94.5
Rotterdam                       93.4
Roosendaal      95.4
Ruurlo          90.4
Smilde          90.8    88.0    91.8    94.8
Ugchelen       103.5
Wieringermeer   93.9    87.7    89.8    92.2
Zwollerkerspel  99.4
--------------------------------------------
AM               kHz             kHz
--------------------------------------------
Flevoland        747             675
Hulsberg        1251
--------------------------------------------

AMSAT-OSCAR 10

Deze satelliet bevindt zich in de eerste
maanden van 1989 kontinu in het zonlicht.
Zolang de hoek tussen de zon en de zonnepanelen
een goede waarde heeft zal er voldoende energie
aan boord zijn voor normaal bedrijf. Het mode
B relaisstation van OSCAR 10 mag voorlopig dan
ook normaal gebruikt worden tijdens de gehele
omlopen. Misschien moeten in de loop van
februari weer beperkingen worden opgelegd als
de energievoorziening in de satelliet in
gevaar komt.

AMSAT-OSCAR 13

De kommando stations van OSCAR 13 zijn nu
begonnen de stand van deze satelliet in de
ruimte te wijzigen met behulp van zijn
magnetorquers. In de nieuwe stand moet de
lengtegraad van de satellietstand 180 graden
worden en de breedtegraad 0 graden. Dit
betekent dat de antennes van OSCAR 13 precies
naar het middelpunt van de aarde zijn gericht
op het moment waarop de satelliet het hoogste
punt van zijn elliptische baan passeert.

Het aangepaste gebruiksschema voor OSCAR 13
voor de periode van 6 januari tot 13 maart
luidt: mode B van mean anomaly phase 3 tot 100
en van phase 150 tot 240, mode JL van phase 100
tot 150 en alle relais stations uitgeschakeld
van phase 240 tot 3. Begin maart moet de stand
van de satelliet weer worden gewijzigd om een
geschikte hoek tussen de zon en de zonnepanelen
te handhaven. Daarna moet het gebruiksschema
weer worden aangepast. In de periode van 13
maart tot 3 mei is het volgende schema voor
OSCAR 13 gepland: mode B van phase 100 tot 150
en van phase 210 tot 0, mode JL van phase 150
tot 210 en alle relais stations uitgeschakeld
van phase 0 tot 100. Het mode S relais zal
regelmatig in bedrijf zijn in de perioden
waarin de antennes optimaal naar de aarde zijn
gericht. Voor informatie over mode S bedrijf
en over eventuele afwijkingen van het
gebruiksschema kan men het beste luisteren
naar de CW-, RTTY- of PSK-uitzendingen van de
bakens van OSCAR 13.

AMATEUR RADIO VANUIT MIR

Op 19 december heeft Mousa, U2MIR, zijn laatste
verbindingen gemaakt in de 2 meterband vanuit
het Russische ruimtestation MIR. Hij meldde
daarbij dat de amateur apparatuur in MIR blijft
en later opnieuw gebruikt zal worden door
andere kosmonauten. Mousa Manarov, Vladimir
Titov en Jean-Loup Chretien zijn op 21 december
teruggekeerd naar de aarde in SOYUZ-TM 6. In
verband met problemen met de programmering van
de boordcomputer van hun ruimtevaartuig moesten
zij de landing na twee omlopen vertraging
uitvoeren met handbesturing. De huidige
bemanning in MIR, bestaande uit Aleksandr
Volkov, Sergei Krykalov en Valeri Polyakov,
blijft in de ruimte tot eind april. Zij moeten
dan opgevolgd worden door Viktorenko en
Serebrov, die tot oktober in MIR blijven
werken. Mousa, U2MIR, heeft een paar honderd
verbindingen gemaakt in de 2 meterband tijdens
zijn verblijf in MIR. Vladimir, U1MIR, en
Valeri, U3MIR, zijn veel minder aktief geweest.
Sinds het vertrek van Mousa en Vladimir is
alleen Valeri, U3MIR, nog een keer gehoord op
145,550 MHz. Er is helaas niet veel amateur
aktiviteit van Valeri te verwachten. Bovendien
schijnt hij nauwelijks Engels te spreken.
Het is niet duidelijk wat er van de nieuwe
bemanningsleden te verwachten is. Voor zover
bekend is er nog geen nieuwe zendontvanger
meegekomen met het ruimtevrachtschip PROGRESS
39, dat op 26 december aan MIR aankoppelde.

ZRO TESTS

Sinds enkele jaren organiseert AMSAT-NA een
soort kontest via amateur satellieten die tot
doel heeft gebruikers in de gelegenheid te
stellen de kwaliteit van hun grondstation en
van hun operating practice te testen en te
optimaliseren. Deze kontest, die aanvankelijk
via OSCAR 10 plaatsvond en nu alleen via OSCAR
13, heet The ZRO Memorial Technical Achievement
Award Program (afgekort ZRO Test) en is genoemd
naar K2ZRO. Op een afgesproken tijdstip zendt
een ZRO Test Control Station op een bepaalde
frekwentie via OSCAR 13 numerieke codegroepen
uit met steeds afnemend vermogen. De eerste
codegroep wordt uitgezonden met een zodanig
uplink vermogen dat het downlink signaal even
sterk is als het General Beacon. Dit heet dan
nivo 0. De volgende groepen worden uitgezonden
met steeds weer 3 dB minder uplink vermogen.
Dat zijn dan de nivo's 1, 2, 3 enzovoort. De
ontvangende stations moeten nu proberen zoveel
mogelijk codegroepen op te nemen. Als men nivo
0 heeft kunnen opnemen, kan men al het ZRO Test
Certificate aanvragen bij AMSAT-NA. Voor elk
extra nivo, waarvan men bewezen heeft dat men
dit heeft kunnen ontvangen, is een extra
sticker beschikbaar. De ZRO Tests worden steeds
gehouden op tijdstippen waarop de stand van de
satelliet en zijn antennes zodanig is dat alle
luisteraars binnen het bereik van de satelliet
gelijke kansen hebben. Voorlopig vinden alleen
ZRO Tests plaats via mode B van OSCAR 13. De
gebruikte downlink frekwentie is 145,840 MHz
en alle uitzendingen van het ZRO Test Control
Station vinden plaats met telegrafie (CW) met
een snelheid van 10 woorden per minuut. De
volgende vier ZRO Tests zijn nu gepland op 14
januari om 1600 UTC, 4 februari om 1530 UTC,
25 februari om 1500 UTC en 4 maart om 0700 UTC.
Iedereen wordt uitgenodigd deel te nemen aan
deze ZRO Tests.

AMATEUR SATELLIET NET

Alle geinteresseerden zijn welkom bij het
Nederlandstalig Amateur Satelliet Net, dat
wekelijks wordt gehouden vanuit de regio
Eindhoven op zondagavond om 2200 uur lokale
tijd met FM op 144,800 MHz.
(Met dank aan Nico Janssen, PA0DLO)
