
221, woe 12 apr '89

MIR NOG DEZE MAAND ONBEMAND

De huidige bemanning, Volkov, Krikalyov
en Polyakov, zal op 27 april 1989 met
de Soyuz TM7 terugkeren naar aarde. De
plannen zijn dus andermaal drastisch
veranderd. De lancering van de
Soyuz-TM8 met Viktorenko en Balandin op
19 april a.s. gaat niet door.

De afgelopen 2 weken werd aan boord van
MIR gesukkeld met de leefsystemen. Uit
het radioverkeer kwamen de volgende
problemen naar voren:
1. Te lage electrische spanningen.
2. Zeer hoge vochtigheidsgraad.
3. Een tijdlang extreem hoge
temperaturen, waardoor de kosmonauten
extra ventilatoren nodig hadden om met
een kunstmatig opgewekte wind het leven
dragelijker te maken.
Deze 3 problemen leken rond 10 april
1989 min of meer overwonnen toen er een
probleem bij kwam: een lekkage, die
bedreigend was voor electrische
geleidingen en aansluitingen. (Volgens
Krikalyov een herhaling van iets wat
zich enkele maanden geleden ook al had
voorgedaan.)

Op 7 april 1989 was sprake van een
groot aantal telegrammen met
'directieven'. Een ervan behelsde het
oefenen van het afdalen naar aarde. Ook
moesten ruimtepakken worden getest.
Eenmaal was sprake van groepen
deskundigen, die zich zouden beraden
over de ontstane situatie. In enkele
gesprekken met het volgschip K.V.
Komarov kwam naar voren, dat er veel
veranderd was in de plannen en over
'naar huis gaan' werd enkele malen
gesproken. Dus om een lang verhaal te
besluiten: wat al een tijdje te
verwachten viel, gebeurde: geen
aflossers naar MIR en een min of meer
gedwongen terugkeer van de huidige
bemanning.

MIR IN HOGERE BAAN

Met behulp van de motoren van de
Progress-41 (vrachtschip) werd MIR op
maandag 10 april j.l. in een hogere
baan gebracht. Keplers van voor 10
april kloppen dus niet meer. Het is
bijna zeker, dat MIR's apogeum hoger
ligt dan 400 km.

Als MIR onbemand is kan alleen de
Telemetrie worden ontvangen. De
frequenties zijn: 165.875 mc en 166.125
mc. De zenders werken niet continu maar
worden af en toe aangezet, enkele
minuten voordat MIR achter de
oostelijke horizon verdwijnt. (Aldus
Chris van den Berg, NL-9165/A-UK3202)

AMATEUR RADIO VANUIT SPACE SHUTTLE

De NASA heeft bekend gemaakt dat een
amateur radio experiment is opgenomen
in de 'secondary payload list' van
Space Shuttle vlucht STS-35. Deze
vlucht van Shuttle Columbia staat nu op
het programma voor 1 maart 1990 en moet
8 of 9 dagen duren. Astronaut Ron
Parise, WA4SIR, die payload specialist
is voor het ASTRO-1 experiment tijdens
die vlucht, zal een amateur radio
station bedienen in de Shuttle. Dit
Shuttle Amateur Radio Experiment
(SAREX) bestaat uit een 2 meter
zend-ontvanger, een packet radio
station, een Fast Scan ATV uplink
ontvanger en een SSTV downlink zender.
Omdat de baanhelling bij deze vlucht
waarschijnlijk 28,5 graden zal zijn
komt de Shuttle nauwelijks binnen het
bereik van Nederland. De definitieve
beslissing over het SAREX aan boord van
vlucht STS-35 moet nog worden genomen.

MICROSATS

De opbouw van de vier MicroSats in
Boulder Colorado, USA, vordert goed.
Prototypes van de ontvangers en de
batterij laadstroom regulators zijn
getest. Er is besloten een S-band
zender van YT3MV onder te brengen in
een van de MicroSats als extra
experiment. De 6,7 Ah/ 1,5 V NiCad
batterijen zijn getest en worden
ingebouwd in de batterijhouder modules.
De programmatuur voor de 'boot-loader'
voor de V-40 CPU's in de boordcomputers
is voltooid. De eerste versie van de
spraaksynthesizer voor de DOVE MicroSat
werkt. Hij is opgebouwd rond de Vortrax
SC-02. De programmatuur voor de
spraaksynthesizer wordt nu geschreven.

Bij AMSAT-LU in Argentinie wordt
momenteel een 70 cm telegrafie
bakenzender gebouwd. Deze moet als
extra experiment in LUSAT komen. Dit
baken, dat door een kommando station
in- en uitgeschakeld kan worden, zal
telemetrie gegevens uitzenden voor
stations die niet de beschikking hebben
over een TNC en een PSK demodulator.
Men wil alle MicroSats op 15 mei
volledig opgebouwd en getest hebben.

AMSAT-Italia en AMSAT-NA hebben een
overeenkomst gesloten over de
samenwerking bij de bouw van een
Italiaanse MicroSat. AMSAT-NA zal alle
benodigde kennis overdragen aan
AMSAT-Italia voor de bouw van deze
ITAMSAT-1, de allereerste Italiaanse
amateur satelliet. Volgens de
voorlopige plannen moet de satelliet
over twee jaar voltooid zijn en dan
gelanceerd worden. (Aldus Nico, PA0DLO)

INVOERING GMDSS VANAF 1992

Wij hebben in het verleden in de
beeldkrant al eens aandacht besteed aan
het nieuwe nood-, spoed- en veiligheids
systeem voor de zeevaart, het Global
Maritime Distress and Safety System
(GMDSS). Dit systeem is voor een
belangrijk deel gebaseerd op satelliet
communicatie (wereldwijd) en zal tussen
1 februari 1992 en 1 februari 1999
worden ingevoerd. Dit houdt in dat deze
satelliet communicatie grotendeels de
rol van de radio-officier aan boord zal
gaan overnemen.

CONSEQUENTIES

Eind vorig jaar vonden in Londen twee
conferenties plaats van de
Internationale Maritieme Organisatie
(IMO), over de invoering van het GMDSS.
De belangrijkste consequenties van de
invoering van het GMDSS zijn:
- Vanaf 1 februari 1992 kan en mag elk
schip varen zonder een radio-officier
aan boord, mits het schip is uitgerust
met de nodige verplichte apparatuur.
- Op 1 februari 1995 dienen alle
schepen aan het nieuwe systeem te
voldoen.
- Op 1 februari 1999 dienen alle
schepen volgens het nieuwe systeen te
zijn uitgerust.

GMDSS heeft dus verregaande
consequenties voor de gehele maritieme
radio communicatie. Voor het eerst
sinds het begin van 'maritieme radio'
zal de maritieme communicatie
fundamenteel veranderen. Het GMDSS
systeem werkt volledig automatisch en
de functie van een communicatie
specialist (de radio-officier) aan
boord komt hiermee te vervallen.

NIEUWE APPARATUUR NODIG

De Morse-telegrafie verdwijnt ook
volledig met de komst van het GMDSS. De
communicatie zal uitsluitend gebeuren
via modernere systemen (satelliet
communicatie, TOR, Digital Selective
Calling en radiotelefonie). Algemeen is
men van mening dat onderhoud aan boord
voor moderne apparatuur onmogelijk is.
Er zal op andere middelen moeten worden
teruggevallen, zoals duplicering van
apparatuur en 'shore-based
maintenance'. Nagenoeg alle schepen
zullen nieuwe of aanvullende apparatuur
nodig hebben, waarbij niet meer de
tonnage van het schip, maar het
vaargebied de bepalende factor is. Tot
slot zullen alle kuststations snel over
moeten gaan op het GMDSS systeem. (Uit:
Electronaut, nr. 73, maart 1989)

NIEUW 'LICHT' VOOR VUURTORENS

De schemering is gevallen. De zeeman
speurt de horizon af, terwijl de
grillige kustlijn vervaagt en een
schijnt te worden met zee en lucht.
Alle waarneembare tekens van orientatie
verdwijnen in het donker. De vuurtoren,
de stille eenzame wachtpost, is wel
zichtbaar, een baken van licht dat met
tussenpozen als waarschuwing opflitst.
De eerste, meest primitieve vuurtoren
was niet meer dan een vuur op een
heuvel. Tegenwoordig markeren veel
vuurtorens onze kustlijn, allemaal met
een verschillend uiterlijk en karakter.
Twee van die vuurtorens, op Ameland en
Texel, werden onlangs door de RHG
(Radio Holland Groep) Sytems afdeling
voorzien van radars. Het was een unieke
opdracht die werd verstrekt door het
DGSM (Directoraat Generaal voor
Scheepvaart en Maritieme zaken). De
Furuno FR-1510 werd voor de vuurtorens
geselecteerd. Dit is een geavanceerde
rasterscan radar, met een helder
daglicht beeldscherm met hoge
resolutie, waardoor een zeer
gedetailleerde en accurate weergave van
doelen mogelijk is.

INSTALLATIE

Enig overleg was nodig om een oplossing
te vinden voor het installeren van de
radars boven op de vuurtorens. Voor
beide vuurtorens werd een aparte
oplossing gevonden. Op de Amelandse
vuurtoren werd een nieuwe koepel
geplaatst met een plat dak, waarop de
radar geinstalleerd werd. Verwijdering
van de koepel van de Texelse vuurtoren
was verboden, omdat de toren als
historisch monument geregistreerd staat
en daardoor onder monumentenzorg valt.
Dit probleem werd opgelost door een
klapmast te gebruiken waarin de
radarantenne werd geinstalleerd. De
mast is zodanig geconstrueerd dat de
radar altijd horizontaal staat, ook in
neergeklapte positie. Verder is de mast
speciaal beschermd tegen de corrosieve
effecten van de zee.

OGEN EN OREN

De radars bieden de vuurtorens
belangrijke voordelen en mogelijkheden
die voorheen niet aanwezig waren. De
nieuwe radars optimaliseren observatie
van de omgeving in slechte weers
omstandigheden, en speciaal bij mist.
De radars functioneren als een
uitbreiding van het zicht, waardoor het
gemakkelijker is geworden objecten in
woelig water langs de kust of wat
verder weg te detecteren.

Naast effectieve zoek- en zicht
mogelijkheden in slechte weers
omstandigheden, zorgen de radars ook
voor een dekking van een groter gebied
dan in het verleden met eenvoudige
hulpmiddelen mogelijk was. Gebieden die
voorheen niet in het zicht vielen,
kunnen nu geobserveerd worden via de
radarschermen. Dit betekent in de
praktijk dat meer effectieve en
snellere acties genomen kunnen worden
in crisis situaties. Bewegende doelen
kunnen gedetecteerd worden op het
radarscherm en de informatie kan
doorgegeven worden aan de kustwacht.

Tot nu toe hebben de vuurtoren wachters
van Ameland gewerkt met verrekijkers en
een antieke vizierkijker, die uit een
geschuts koepel gehaald was. De
wachters zijn derhalve ook erg content
met de nieuwe radar installatie. 'De
radar zal onze ogen en oren zijn. Wij
zijn nu eindelijk in staat om ons heen
te kijken en ook alles te zien', aldus
een van de wachters. 'Vooral in de mist
is het zicht zeer beperkt en is het erg
moeilijk voor ons de wacht te houden.
Voor het bepalen van de positie van de
doelen is de radar ook erg belangrijk.
Als de zee erg ruig is, is het erg
moeilijk precies te bepalen waar een
jacht zich b.v. bevindt. Met de radar
kunnen we nu de exacte positie van zo'n
object bepalen.' (Uit: Electronaut nr.
73)

