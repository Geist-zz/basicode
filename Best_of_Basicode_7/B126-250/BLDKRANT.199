199, woe 11 jan '89

ZES NIEUWE EUTELSAT-SATELLIETEN

Eutelsat wil met de aankoop van zes nieuwe
satellieten tegemoetkomen aan de groeiende
vraag van haar leden. Het gaat om het type
Eutelsat II, waarvan Eutelsat er al vier
gebruiksklaar heeft staan. De satellieten
worden geproduceerd door het Franse
Aerospatiale. Eutelsat heeft de nieuwe
satellieten onder andere nodig om tegemoet te
komen aan de wensen van Turkije. De Turkse
overheid zal zes telefoon versterkers
reserveren om Centraal Europa te bedienen.
Turkije wil begin 1992 starten met de
exploitatie van dit net.

De eerste satelliet wordt in het voorjaar van
1990 gelanceerd. De bedoeling is dat de anderen
met een tussentijd van een half jaar volgen.
De commerciele exploitatie begint dan een jaar
later. (Uit: Telecom Daily)

PTT NEEMT 400 CIRCUITS OP TAT-8

De PTT heeft 400 circuits tot zijn beschikking
op de eerste transatlantische glasvezel-
zeekabel TAT-8. Deze kabel, die op 14 december
in dienst is gesteld, verbindt de VS met
Engeland en Frankrijk. De rest van Europa is
via deze twee landen op de zeekabel
aangesloten. Zo zullen Nederlandse verbindingen
via Frankrijk/Belgie en Engeland lopen. Voor
verlenging door en vanuit Engeland wordt de
UK-Belgie nr. 5 gebruikt. De bedoeling is dat
de PTT de ruim 400 circuits gaat gebruiken voor
telefoonverkeer en huurlijnen met de VS en
Canada. Zouden deze circuits alleen gebruikt
worden voor telefonie, dan kunnen er 2000
gesprekken gelijktijdig over de kabel worden
gevoerd.

DIGITALE TECHNIEKEN

De TAT-8 richt zich met name op digitale
technieken. Deze kabel wordt niet alleen voor
telefonie gebruikt, maar ook voor digitale
huurlijnen, zodat bijvoorbeeld video
conferencing mogelijk is. Nu lopen dergelijke
verbindingen nog via de satelliet. De PTT zal
op termijn ook digitale huurlijnen kunnen
aanbieden naar Japan via een glasvezel-
zeekabel in de Indische Oceaan.

De TAT-8 is 6000 kilometer lang en heeft een
basis capaciteit van bijna 8000 verbindingen.
Dit aantal kan worden opgevoerd naar 40.000.
Aan Europese zijde zijn twintig landen mede-
eigenaar, waaronder de Nederland. Aan de andere
kant van de Atlantische Oceaan bestaan de
deelnemers uit telecommunicatie bedrijven uit
de VS, Canada, Australie en Japan.
(Uit: Telecom Daily)

EERSTE FASE EUROPESE AUTOTELEFOONNET

Het consortium ECR900 bestaande uit Alcatel,
Nokia en AEG, gaat in Nederland de eerste fase
van het digitale Europese autotelefoonnet
realiseren. Het netwerk gaat in Nederland ATF4
heten. De indienst stelling van de eerste fase
is in 1991.

De eerste fase van ATF4 zal bestaan uit een
centrale (type System 12 van Alcatel) en radio-
apparatuur voor ongeveer 5.000 aansluitingen.
Hiermee wordt in het westen van Nederland op
regionale schaal een dekking verkregen.
In een tweede en derde fase wordt de dekking
uitgebreid tot de rest van Nederland.
Of in de volgende fasen van de aanleg andere
leveranciers zullen worden betrokken, hangt
ondermeer af van de ervaringen die met fase 1
worden opgedaan.

AFWEGING

De keuze van PTT Telecom voor ECR900 is gedaan
na evaluatie van 12 offertes die op een open
inschrijving zijn ontvangen. De afweging heeft
plaatsgevonden op zakelijke aspecten van
ondermeer prestaties, prijs, levertijd en
continuiteit. Het consortium wordt in Nederland
vertegenwoordigd door Alcatel Nederland BV.

ECR900 heeft ook in Duitsland en Frankrijk een
Letter of Intent ontvangen voor de levering van
het Europese autotelefoon systeem. Daar zal het
consortium naar verwachting in ongeveer de
helft van de behoefte voorzien. In Nederland is
de schaal te klein om van meet af aan met twee
leveranciers te werken.

SYSTEEM BRUIKBAAR IN HEEL EUROPA

In totaal 18 Europese landen zijn een
overeenkomst aangegaan om in 1991 te komen tot
een digitaal Europees autotelefoon systeem.
Hiermee wordt aan gebruikers de mogelijkheid
geboden om in alle betrokken landen te
communiceren met behulp van dezelfde
autotelefoon installatie. Ook kan de gebruiker
vanuit de hele wereld worden gebeld, ongeacht
waar hij of zij zich in Europa bevindt.

De specificatie voor het nieuwe net is in CEPT
verband (het samenwerkings verband van de
Europese PTT's) opgesteld door de werkgroep
GSM (Groupe Speciale Mobile). De specificatie
is zodanig dat delen van verschillende
leveranciers met elkaar kunnen worden
verbonden. (Bron: PTT Persbericht)

In de uitzending van volgende week woensdag
zullen we terugkomen op dit onderwerp.

HANDENVRIJ TELEFONEREN VANUIT DE AUTO

Koning en Hartman introduceert de Storno 940,
een autotelefoon waarmee handenvrij kan worden
getelefoneerd. Bij de Storno 940 hoort een
aparte microfoon en luidspreker, zodat u
tijdens het rijden beide handen aan het stuur
kunt houden. Mocht u geparkeerd staan, dan
kunt u het gesprek voeren via de 'normale'
autotelefoon. De Storno 940 kent een
beveiligingscode waarmee onbevoegd gebruik
wordt voorkomen; een teller geeft de
gesprekskosten aan; een code voor verkort
kiezen; een geheugen dat aangeeft wie heeft
gebeld. De bedoeling is dat het apparaat op de
markt komt bij het openstellen van het nieuwe
Nederlandse autotelefoonnet ATF3. Voor meer
informatie: Koning en Hartman, Divisie Mobiele
Communicatie, Delft, tel. 015-609906.
(Uit: Telecom Daily)

TELEFOONCENTRALES VAN HACOUSTIC

Inter-Tel GLX en Premier zijn twee telefoon
systemen van Hacoustic Nederland in Schiedam.
Via deze systemen zijn telefoon installaties
te realiseren van drie lijnen/vier toestellen
tot 32 lijnen/120 toestellen. De kleinere
systemen zijn nu al beschikbaar; de grote
hybride systemen komen in de loop van volgend
jaar. De telefoon toestellen zijn luidsprekend,
er kan handenvrij worden getelefoneerd, en ze
bezitten een tweede gesprekskanaal, zodat in
gesprek zijnde toestellen toch bereikbaar
blijven. Tevens kennen de toestellen een
alfanumeriek display. Daarop is te zien: datum,
tijd, gespreksduur, gekozen telefoonnummer,
naam van degene die oproept, namen van
deelnemers aan een telefonische vergadering,
naam van degene naar wie gesprekken worden
doorgeschakeld, naam van een binnenkomende
buitenlijn, herinnerings boodschappen en namen
van personen die opbelden en teruggebeld
willen worden. Voor meer informatie: Hacoustic
Nederland, Schiedam, tel. 010-4153518.
(Uit: Telecom Daily)

MINISTER SMIT ZEGT NEEN TEGEN VTB

Minister Smit-Kroes van Verkeer en Waterstaat
heeft tijdens een gesprek met de Verenigde
Telecommunicatie Bedrijven bevestigd dat er
geen uitstel komt voor goedkeuring van
randapparatuur. Met ingang van 1 januari 1989
mag er geen apparatuur meer op de markt worden
gebracht of worden aangesloten die niet is
goedgekeurd door de Kema of het NKT. Ondanks
het late tijdstip waarop de technische
specificaties werden bekend gemaakt door de
overheid, vindt Smit-Kroes dat de ondernemers
tijd genoeg hebben gehad om eventuele
wijzigingen aan te brengen in hun apparatuur.
(Uit: Telecom Daily)

BROKERITS OP AMSTERDAMSE KABEL

Brokerits wil op het Amsterdamse kabelnet
experimenteren met nieuwe informatie diensten.
Gewacht wordt nog op toestemming van de
Amsterdamse gemeenteraad. Mocht die doorkomen,
dan mag Brokerits vanaf februari dit jaar
via het teletekst deel van Kanaal 59 van MTV
Europe -voorafgaand aan een officiele
experimenteer periode van twee jaar- zes
maanden interactieve teletekst diensten
brengen. Dat betekent dat kabelabonnees via de
telefoon teksten kunnen oproepen.

Brokerits, het bedrijf van ir. Fred Kappetijn
dat elektronische diensten ontwikkelt en
exploiteert, zal als informatie makelaar van
een aantal informatie leveranciers optreden.
Kappetijn was voorheen directeur van de
Stichting Publieks voorlichting over Wetenschap
en Techniek en hij was tevens een van de mede-
opstellers van het rapport Zegveld, dat de
integratie van de PTT- en kabelnetten in
Nederland voorstelde.

Brokerits wil voor de exploitatie van de
diensten gebruik maken van het netwerk-
management centrum van Totaalnet Zuid-Limburg.
Nu al is het kanaal in gebruik door
Alfaregionet, dat de elektronische
encyclopedie Encytel exploiteert. Daarnaast
zullen ook Fondsdata van Tijldata en een
vrijetijds magazine van Datotall binnenkort
zijn te raadplegen. (Uit: Telecom Daily)

BEELDSENSOR MET HOGE RESOLUTIE

Kodak heeft een elektronische beeldsensor met
een extreem hoge resolutie ontworpen. De sensor
bevat 4 miljoen beeldelementen of 'pixels'.
De 4-megapixel sensor levert een meer dan twee
maal hogere beeldscherpte in vergelijking met
de huidige sensoren.

De 4 miljoen pixels op de sensor, die elk
afzonderlijk uit een klein vierkantje bestaan
met een afmeting van 9x9 micron (1 micron =
1/1000 mm.), zijn gerangschikt in 2048
verticale kolommen en 2048 horizontale rijen.
Elke pixel is gevoelig voor opvallend licht,
dat in elektrische ladingen wordt omgezet.
Deze elektronen worden vervolgens omgezet in
een videosignaal, en vormen tezamen het beeld.

Het ontwerp is gebaseerd op de Kodak 1.4
megapixel sensor, zoals deze momenteel wordt
toegepast in de Megaplus camera.

SPREEKUUR GEWIJZIGD

Met ingang van 1 januari is het spreekuur van
Hobbyscoop verplaatst naar de VRIJDAG. U kunt
ons bellen van 10 tot 12 uur 's morgens op
telefoon nummer 035-773015. Natuurlijk kunt u
ook altijd schrijven naar Postbus 1200, 1200
BE in Hilversum.
