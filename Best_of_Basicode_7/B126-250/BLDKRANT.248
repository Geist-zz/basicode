
248, woe 13 sep '89

BEELDKRANT SPECIAL: DIGITALE RADIO

Fred van Let, hoofd Technische Dienst
van Nederland's grootste Kabeltelevisie
maatschappij CASEMA, stuurde ons een
interessante verhandeling over een
nieuwe ontwikkeling op het gebied van
radio-omroep: digitale radioprogramma's
die per satelliet worden uitgezonden.
Het is een nogal technisch verhaal,
maar we hopen dat het enigszins
begrijpelijk voor u is.

INLEIDING

Digitale geluidsoverdracht voor de
consument vindt tot nu toe voornamelijk
plaats met behulp van de Compact Disc.
Digitaal geluid is mede hierdoor tot
een fenomeen geworden dat steeds
bredere lagen van de bevolking
aanspreekt en dat bij de consumenten-
elektronica industrie HET trefwoord is
geworden in reclamemateriaal en bij de
presentatie van nieuwe apparatuur. Maar
wat is eigenlijk digitaal geluid en
waarvoor is het te gebruiken?

De opname van een akoestische
gebeurtenis (= geluid!) gebeurt ook in
deze techniek als gebruikelijk met een
microfoon. Het hiermee verkregen
analoge elektrische signaal kan
vervolgens in een digitaal signaal
worden omgezet. Daartoe wordt om de
zoveel tijd (bijvoorbeeld 20 a 30
microseconden) de spanning van het
analoge signaal op dat moment omgezet
in een binair getal, een getal dus dat
uit nullen en enen bestaat. Naar
getallen kun je echter niet luisteren,
dus voordat zo'n signaal aan het eind
van de keten weer te beluisteren is,
moeten die digitale getallen weer
worden terugomgezet in spanningen en
moeten de ontbrekende signaalspanningen
worden geinterpoleerd.

Er zijn vele redenen om dit
ingewikkelde proces uit te voeren;
belangrijk is o.a. het handhaven van de
geluidskwaliteit op geluidsdragers
(plaat, tape). Hierdoor met name is de
Compact Disc zo'n groot succes
geworden. De mogelijkheid om geluid
hierop digitaal vast te leggen heeft de
thuis reproduceerbare geluidskwaliteit
aanmerkelijk verbeterd. Dat dit
uberhaupt mogelijk is, is niet in het
minst te danken aan de miniaturisering
van elektronische en mechanische
componenten, maar ook aan het
introduceren van nieuwe technieken,
zoals LASER-aftasting.

'Digitale techniek' is echter voor de
consument het toverwoord, en het is dan
ook niet zo verwonderlijk dat die
consument naast de CD-speler ook
eigenlijk een digitale radio zou willen
hebben. Vooral voor de liefhebbers van
klassieke muziek zou daarmee de
'overall' geluidskwaliteit significant
worden verbeterd, maar ook in de
pop(ulaire) muziek worden de maatstaven
verlegd.

DE DIGITALE STUDIO

In studio's van omroepen en platen-
maatschappijen wordt al langere tijd
met digitaal geluid gewerkt. De kreet
'digitale opname' is al een begrip
geworden. Wie echter over 'digitaal'
praat moet daarbij ook de norm
vermelden. Voor het digitale
geluidskanaal zijn twee variabele
grootheden van belang: ten eerste de
aftastfrequentie, die tenminste twee
maal zo hoog moet zijn als de hoogste
geluidsfrequentie die men wil
registreren en ten tweede het per
aftastwaarde beschikbare aantal bits
dat de dynamiekomvang bepaalt die het
systeem kan overdragen.

In de professionele geluidsstudio's op
de hele wereld lijkt de standaard
aftastfrequentie 48 kHz te worden. Voor
een Compact Disc is de aftastfrequentie
daarentegen 44,1 kHz. Door 'code
omzetters' is integratie van CD-spelers
in (omroep)studio's echter goed
mogelijk gebleken. Minder
eensgezindheid is er met betrekking tot
het aantal bits per aftastwaarde (n)
dat wordt gebruikt om het dynamisch
bereik te definieren. De dynamiek (D)
wordt uitgedrukt in dB's. In eerste
benadering geldt het volgende: D = (6xn
+ 2) dB. Dit is de maximaal mogelijke
dynamiek van een systeem; hiervan
moeten helaas nog wel wat dB's worden
afgetrokken om tot praktisch bruikbare
waarden te komen:
- eigen fouten A/D omzetter
                                2 dB
- oversturingsreserve
  (head room)                  10 dB
- fouten door kwantiserings-
  ruis (CCIR 468/3)            12 dB
- minimale ruisafstandreserve
  (foot room)                  20 dB
                               -----
                      Totaal   44 dB

Uitgaande van 16 bits per aftastwaarde
(n=16) zoals voor een CD gebruikelijk
is, blijft dus een praktisch toepasbare
dynamiek over van 54 dB. Dit is ook
genoeg, want het blijkt dat normale
geluidsopnamen slechts zelden een
grotere dynamiek kennen dan 50 dB.
Toch worden soms in geluidsstudio's
waar 'moederopnamen met maximale
kwaliteit' wordt gevraagd, 18 of 20
bits per aftastwaarde gehanteerd. Maar
voor omroepdoeleinden lijkt de reele
standaard 48 kHz, 16 bits te zijn
geworden en dat is ook voldoende.

HET TRANSMISSIEKANAAL

Het gebruiken van de bestaande
transmissiewegen voor de radio-omroep
voor de verspreiding van digitaal audio
zit er eigenlijk niet in: al helemaal
afgezien van lange-, midden- en korte
golf, zou hoogstens nog over de FM band
gedacht kunnen worden. Dit is in
Duitsland nog wel onderzocht, maar
bleek in combinatie met de daarin
aanwezige (analoge) FM radiosignalen
tot onacceptabele resultaten te leiden.
Dat betekent dat digitale radio-omroep
via satellietkanalen moet geschieden,
want andere radiobanden zijn in de
ether niet beschikbaar.
In Kabelnetten daarentegen kan WEL de
frequentieruimte voor digiradio worden
gevonden. Het digiradio signaal
doorloopt dan in het satelliettraject
en het kabeltraject heel verschillende
transmissiewegen met elk hun specifieke
eigenschappen.

Er is veel onderzoek gedaan om er voor
te zorgen dat het in de studio
opgewekte en gedigitaliseerde
programmamateriaal met zo min mogelijk
verslechtering deze hele weg kan
afleggen en dus met optimale kwaliteit
thuis kan worden ontvangen. Met name
het satelliettraject heeft er toe
geleid dat in het digiradio signaal een
stevige bescherming tegen mogelijke
transmissiefouten is opgenomen: daar
moet namelijk worden gerekend met een
BER (Burst Error Ratio) van 1x10E-3.
Optimaal bleek een combinatie van
foutcorrectie en foutherkenning met
daaropvolgende interpolatie. Hiervoor
wordt een 63/44 BCH-code gebruikt (BCH
= Base, Chanduri, Hocquenghem) waarin
dus met bloklengtes van 63 bits wordt
gewerkt, te verdelen in 4x11 bits
nuttige informatie en 19 bits voor
foutherkenning en -correctie. De
nuttige informatie (het audio dus)
wordt met 32 kHz 16 bits lineair
afgetast en met behulp van een
schaalfactor tot 14 significante bits
omgevormd. Omdat als modulatievorm is
gekozen voor vier-fasen PSK (Phase
Shift Keying) worden twee
signaalstromen gevormd waarin elk acht
stereoprogramma's worden ondergebracht
die aan de orthogonale ingangen van de
QPSK modulator worden toegevoerd.

De twee signaalstromen kennen beide
dezelfde structuur: de stromen A en B
zijn opgedeeld in zogeheten ramen. Per
raam zijn er steeds aanwezig een 11
bits lang synchronisatiewoord,
vervolgens de 11 hoogwaardige bits van
de 14 bits aftastwaarden van telkens
twee stereoprogramma's en de steeds 19
beschermingsbits hiervan; bovendien een
informatiebit voor zender- en
programmasoort- herkenning, de 4x3 niet
beschermde laagwaardige bits van de
audiokanalen, de schaalfactor en
tenslotte nog vijf bits voor nog nader
te bepalen extra informatie-
overdracht. Omdat in Kabelnetten
zogeheten burstfouten kunnen optreden
is ook nog interleaving (interpolatie)
toegepast: BCH-blokken die de
aftastwaarden van een bepaald
stereokanaal zijn toebedeeld, hebben
een afstand van tenminste 250 bits en
zijn daardoor beschermd tegen relatief
langdurige storingen.

Tenslotte nog een laatste detail: het
door de satelliet uitgezonden signaal
alsmede het door de Kabel
getransporteerde signaal moeten om
technische redenen gemiddeld altijd
hetzelfde vermogen, resp. gelijkmatige
spectrale verdeling bezitten. Dit is
niet automatisch het geval bij pauzes
in de programma's of bij constante
geluidssignalen. Daarom wordt het
digitale signaal 'gescrambled' om aan
de bovenvermelde technische eisen te
voldoen. Dat gebeurt met een
pseudo-random reeks die in zender en
ontvanger synchroon moeten lopen.

Voor een diepgaande behandeling van al
deze technieken wordt naar de
vakliteratuur over dit onderwerp
verwezen.

TRANSMISSIE DOOR DE KABEL

Zoals gezegd is er in de Kabel genoeg
ruimte om digitale radiosignalen onder
te brengen. Belangrijk is uiteraard om
over de keuze van de toe te passen
frequentieband internationaal tot
afstemming te komen. Bovendien moet
deze keuze in Nederland de instemming
hebben van de Radio Controle Dienst.
Last but not least moet uiteraard ook
de apparatuur in Kabeltelevisie netten
geschikt zijn om digitale radiosignalen
te verwerken en door te geven aan de
aansluitdozen van abonnees.

De bandbreedte van een pakket met 16
digitale stereo radioprogramma's is
zo'n 14 MHz. Dat is evenveel als de
benodigde bandbreedte van twee
televisiekanalen.

In Nederland is het vooral
kabelexploitant NV CASEMA geweest die
zich met de voorbereiding en
introduktie van digiradio op haar
Kabelnetten heeft beziggehouden.
Uitgangspunten waren dat:
- tenminste twee pakketten van 16
stereo digiradio programma's elk
moesten kunnen worden gedistribueerd;
- in de Kabelnetten zo min mogelijk
frequentieruimte mocht worden
opgeofferd;
- de signalen voor iedere abonnee op
uiterst eenvoudige wijze ter
beschikking moesten kunnen worden
gesteld;
- de kwaliteit van de digitaal
uitgezonden programma's onverkort
gehandhaafd bleef;
- door iedere abonnee gebruik moest
kunnen worden gemaakt van digiradio's
die standaard bij de radio- en
TV-handel te koop zijn.

Dit alles heeft geresulteerd in de
volgende oplossing: het digiradio
signaal is beschikbaar op de
radio-aansluiting van de aansluitdoos.
De twee pakketten hebben nominale
frequenties van 118 en 132 MHz. De
digiradio's zijn veelal voorzien van
een 'doorlus mogelijkheid' met een
reeds aanwezige (AM/)FM-tuner; dit is
dus net zo eenvoudig als de combinatie
videorecorder/ TV-toestel.

DE DIGIRADIO

Hoe de digiradio er uit gaat zien is
natuurlijk sterk afhankelijk van de
fabrikant: er zijn zeer luxueuze, maar
ook uiterst eenvoudige apparaten
denkbaar. De simpelste versie die
denkbaar is behoeft niet meer te
bevatten dan een up/down toets, waarmee
door het pakket van 16 radioprogramma's
wordt gestapt. Aan de andere kant
kunnen in een luxe versie voorzieningen
worden aangebracht voor:
- pakketkeuze
- directe programmakeuze
- directe keuze van een programmasoort
- gescheiden volumeregeling voor spraak
en muziek
- uitgebreid display met o.a. stations-
informatie
- afstandsbediening
- etc.

Kortom: mogelijkheden voor elk budget,
want de prijsstelling zal vergelijkbaar
zijn met die van CD-spelers.

SAMENVATTING

Gedigitaliseerd geluid is heden ten
dage door de reeds wijd verbreide
Compact Disc gemeengoed geworden.
Hierdoor is bij de consument een nieuw
kwaliteits bewustzijn ontstaan.
Verbetering van de kwaliteit van de
bekende AM- en FM-radiosignalen is om
technische redenen onmogelijk.

Digitale radio via satelliet en Kabel
is de enige mogelijkheid om in de
nabije toekomst de geluidskwaliteit op
het door de consument gewenste niveau
te brengen. Die toekomst is nu begonnen
in Arnhem, waar de Kabel als eerste in
Nederland door CASEMA is voorzien van
een digiradio pakket. De digiradio zelf
is gloednieuw: de produktie is nog maar
net in gang gezet. Ook in Duitsland en
in Zwitserland is digiradio zeer
onlangs geintroduceerd.

De eerste digitale radio's in Nederland
zijn vanaf september in het Kabelnet te
Arnhem te beluisteren. Omdat onze
nationale industrie verwacht eerst over
enkele maanden digiradio's volop te
kunnen leveren, maken CASEMA en Philips
in Arnhem proefopstellingen bij de
CASEMA vestiging en zo mogelijk bij de
Arnhemse radio- en televisiehandel.
Daardoor zal de Arnhemse abonnee alvast
een voorproefje kunnen nemen van de
unieke radio-ontvangstmogelijkheid. Een
nieuw radiotijdperk breekt aan!

Ir. F.J.W. van Let, NV CASEMA,
Hoofd Afdeling Technische Dienst.

NASCHRIFT

Binnenkort zal de CASEMA vestiging in
Arnhem werkende exemplaren van de
digiradio's voor geinteresseerd publiek
ter beschikking hebben.
Het adres van deze vestiging is:
Van Oldenbarneveldstraat 97,
6828 AL Arnhem.
Tel. 085-459213

