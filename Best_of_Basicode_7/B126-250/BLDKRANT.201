
201, woe 18 jan '89

MIR ALGEMEEN

Na het vastmaken van de Progress-39 aan
MIR/Kvant op 27 dec. 1988 viel er in de
berichtgeving een soort stilte. De koppeling
was de laatste belangrijke operatie in een
lange reeks over een korte periode. De
overkomsten van de MIR verschoven geleidelijk
naar de nachturen en er is dan ook op onze
positie niet veel radioverkeer meer hoorbaar.
Als er niets bijzonders gebeurt slechts 2
overkomsten in de vroege ochtend. Voor
fijnproevers bleef ook in de periode na 27 dec.
'88 het radioverkeer interessant. De nieuwe
bemanning raakte goed ingespeeld en vooral
Krikalyov, de boord mechanicien, liet veel van
zich horen. Vooral rond 1 jan. toen er weer
wat problemen waren met de water voorziening:
stinkend water b.v. Deze problemen zullen wel
opgelost zijn want er wordt niet meer over
gesproken. Ook hadden de kosmonauten problemen
met hun toilet (ASU). Enige tijd liet dit het
volledig afweten en zorgde voor een minder
prettige sfeer in MIR's mini atmosfeer.
Hier wordt niet meer over gesproken dus het
wegspoelen zal wel weer probleemloos verlopen.

MIR COMMUNICATIE

Rond 7 jan. 1989 kwam de Strela weer vaak ter
sprake. Dit is n.a.w. een geostationaire TDRS.
Het wil met de communicatie via dat systeem
niet al te best lukken. Krikalyov wilde 200
K-byte aan informatie spuien, maar durfde dit
niet via de Strela te doen, omdat hij bang was,
dat er info verloren zou gaan. TsUP bevestigde
desgevraagd, dat er in het streven naar een
betere werking van Strela nog maar weinig schot
zat. Krikalyov stelde voor om dan voor het
verzenden van zijn info een Telemetrie kanaal
te benutten (mogelijk dat van de Soyuz-TM7 of
de Progress-39). Sprekend over computer zaken,
meestal door Krikalyov, komen vaak een paar in
het Russisch binnengeslopen 'anglicismen' naar
voren: 'file', 'bytes', 'diskette', 'display'
etc. Hun P.C. wordt 'personalnyy' genoemd!

SOYUZ-TM6

Deze ruimtependel is dus teruggekeerd op 21
dec. 1988. Dit schip stond te boek als:
1988-75A (75B was de raket, die kort na de
lancering al ophield te bestaan). Het wachten
was nu op mededelingen over de 1988-75C, het
Huishoud compartiment. Bij afdalingen van
Soyuz-TM schepen werd dit ong. 50 min. na het
losmaken van de MIR afgestoten om daarna nog
vele maanden te blijven cirkelen. Dit
loskoppelen hield in, dat de terugkerende
kosmonauten alleen nog maar over hun dalings
module beschikten. Nadelen: 1. geen
mogelijkheid meer tot het koppelen met een
ander ruimteschip, b.v. in geval van nood.
2. te weinig leefruimte en geen reserves als
landing lang moet worden uitgesteld. Deze
ellende deed zich in sept. 1988 met de S-TM5
voor. Dit was voor de Russen reden om bij de
afdaling van de Soyuz-TM6 weer terug te keren
tot de methode van vroeger, n.l. het Huishoud
Compartiment vlak voor de landing, iets eerder
dan het motorblok, af te stoten. Dat is nu ook
gebeurd en dus cirkelt er geen 1988-75C rond
de aarde.

HANDBESTURING OF NIET?

Hier en daar was sprake van een landing met
handbesturing. Mogelijk is dit misverstand
ontstaan door het feit, dat toen na het uitstel
een nieuw scenario werd besproken ook werd
vastgesteld wanneer men op handbesturing zou
moeten overgaan. Deze optie en een eventuele
landing 24 uur later waren echter niet nodig.
Het landings programma werd door de computer
afgewerkt nadat de kosmonauten dit programma
hadden gestart. (Met dank aan Chris van den
Berg, NL-9165/A-UK3202)

MICROSATS

In de USA wordt momenteel hard gewerkt aan de
bouw van de vier nieuwe MicroSat amateur
satellieten, die in de tweede helft van dit
jaar gelanceerd moeten worden met een ARIANE,
samen met UoSAT-D en E. De vier MicroSats zijn
BRAZSAT-A, LUSAT-A, PACSAT-A en WEBERSAT-A.

BRAZSAT-A van BRAMSAT is de eerste Braziliaanse
amateur satelliet. Deze satelliet, ook bekend
als DOVE, heeft tot doel gemakkelijk te
ontvangen signalen uit te zenden voor edukatief
en wetenschappelijk gebruik. De bakenzender van
deze satelliet moet vredesboodschappen in
verscheidene talen en telemetrie gaan uitzenden
met behulp van een spraaksynthesizer.

LUSAT-A van AMSAT-LU is de eerste Argentijnse
amateur satelliet. Deze satelliet moet een
gemakkelijk te gebruiken 'vliegende packet
radio mailbox' worden. Packet radio berichten
moeten gemakkelijk in het geheugen in deze
satelliet kunnen worden geplaatst en er elders
weer uitgehaald kunnen worden.

PACSAT-A van AMSAT-NA moet de eerste Noord-
Amerikaanse packet radio satelliet worden en
is vrijwel een kopie van LUSAT-A.

WEBERSAT-A is de eerste amateur satelliet die
gebouwd wordt door het Center for AeroSpace
Technology (CAST) van het Weber State College
in Ogden, Utah, USA. Deze satelliet moet een
CCD videokamera aan boord krijgen. Opgenomen
digitale videobeelden moeten in het geheugen
van de satelliet kunnen worden opgeslagen en
daarna worden uitgezonden naar amateur
grondstations met behulp van packet radio
technieken.

Alle MicroSats moeten niet alleen goedkoop
maar ook klein en licht worden, zodat
gemakkelijk lanceer mogelijkheden kunnen
worden gevonden voor deze satellieten.
(Aldus Nico Janssen, PA0DLO)

MOP-1 OP WEG NAAR KOUROU

De eerste satelliet van het Meteosat
Operational Programme (MOP-1) is op 5 januari
j.l. op weg gegaan naar zijn lanceer bestemming
in Kourou, Frans Guyana. Als alles volgens
afspraak verloopt, wordt deze satelliet op 28
februari a.s. samen met de JC-SAT gelanceerd
met de ARIANE FLIGHT 29.

Na de lancering en het in de goede baan brengen
van MOP-1, neemt deze nieuwe satelliet de taken
van Meteosat-3 over en zal deze laatste dienen
als een soort back-up station voor MOP-1.
Meteosat-3 functioneert nog wel binnen het
LASSO experiment. Het Meteosat Operational
Programme zal, in naam van EUMETSAT, door ESA
worden uitgevoerd.

Meteosat beelden worden elke 30 minuten
verstuurd naar een ontvangst station van ESA
Space Operations Centre (ESOC) in Darmstadt,
West- Duitsland. Na het bekijken van de
beelden worden deze via de satelliet over
alle Europese TV-stations verspreid. U kent
ze wel, die mooie satellietkaarten achter Han
Mellink en collega's tijdens het journaal.
Overigens maakt deze MOP-1 deel uit van ESA's
pre-operational programme in de lijn van drie
lanceringen in 1979, 1981 en 1988.

WEER-INFO VOOR JACHTEIGENAREN

Jachteigenaren rond de Britse eilanden zijn
niet meer afhankelijk van de weers-
voorspellingen via de radio, maar kunnen die
nu via een databank opvragen. De nieuwe
databank is een initiatief van de
Meteorological Office, British Telecom en
Seamaster Information Services of London. Dit
drietal heeft de databank ontwikkeld waarin
driemaal per dag de informatie over het weer
wordt bijgewerkt.

Alle jachteigenaren die in het bezit zijn van
een plastic kaart kunnen op jachthavens waar
een terminal staat geplaatst de informatie
opvragen. Dergelijke terminals staan op dit
moment bij tien havens. Verwacht wordt dat
medio volgend jaar nog eens vijftig worden
geinstalleerd. De initiators denken dat tegen
die tijd 100.000 jachteigenaren gebruik zullen
maken van het systeem.

LOKAAL EN NATIONAAL

De opgeslagen informatie is te verdelen in
lokale en nationale informatie. De nationale
databank bevat onder andere informatie over
apparatuur. Telewinkelen is mogelijk door het
order-nummer in te vullen, waarna de
apparatuur thuis wordt bezorgd. De lokale
databank geeft informatie over reparatie
mogelijkheden, restaurants en amusement. In
totaal bevatten beide databanken 4000 pagina's
aan informatie.

Het systeem van Seamaster draait op het Prestel
videotex systeem van British Telecom. De
terminals zijn via een telefoon verbinding
verbonden met de Prestel computers. Voor
gebruikers van de lokale databank zijn geen
kosten verbonden, maar zij die gebruik maken
van de nationale databank moeten de
telefoon verbinding betalen. Seamaster zal de
eerste 20.000 kaarten gratis verspreiden.
Daarna zijn ze te koop via op de doelgroep
gerichte publicaties. (Uit: Telecom Daily)

'STRIJD TEGEN HET WATER'

Van 14 janauri tot en met 2 april wordt
in Delft een historische tentoonstelling
gehouden met de titel: STRIJD TEGEN HET
WATER. Deze expositie behandelt de strijd,
die ons land heeft moeten leveren
-door de eeuwen heen- tegen het water.

Voor deze tentoonstelling is uitsluitend
gebruik gemaakt van de rijke schat aan
originele kaarten, prenten en boekwerken
uit het Trezoor van de Centrale Bibliotheek
van de Technische Universiteit Delft.
Met reprodukties daaruit wordt het verhaal
verteld van de grote overstromingen in
het verleden en de maatregelen die daartegen
werden getroffen aan de kust en langs de
rivieren. Dijken kunnen doorbreken als gevolg
van stormvloeden, overtollig water en niet te
vergeten kruiend ijs. De overstromingen die
hiervan het gevolg waren, hebben veel ellende
veroorzaakt. Deze is in vele, vaak heel
indringende prenten en foto's vastgelegd.

Voor deze indrukwekkende tentoonstelling kunt
u terecht in het Technisch Tentoonstellings
centrum, Kanaalweg 4 in Delft.

