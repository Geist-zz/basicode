
249, maa 18 sep '89

APPLE VERLAAGT PRIJZEN

Met ingang van 1 september j.l. heeft
Apple Computer Europa aanzienlijke
prijsverlagingen aangekondigd voor de
produkten die deel uitmaken van de
compacte Macintosh produktlijn. Deze
prijsverlaging is geheel in
overeenstemming met Apple's streven het
bereik van haar produktlijn te
verbreden.

De gemiddelde Europese prijsverlagingen
varieren van 25% voor de Macintosh Plus
tot 20% voor de Macintosh SE modellen
en 10% voor de Macintosh SE/30
modellen. Voor de Nederlandse situatie
resulteert dit in de volgende prijzen
voor Macintosh modellen:
Macintosh Plus        :f  3.795,--
Macintosh SE FD       :f  6.395,--
Macintosh SE HD20     :f  7.595,--
Macintosh SE/30 2/40  :f 11.395,--
Macintosh SE/30 4/40  :f 12.995,--
Alle genoemde prijzen zijn ex. BTW

DE OPVOLGER VAN DE 80486

Microsoft topman Bill Gates maakte
onlangs details bekend van de opvolger
van de 80486 chip, n.l. de 80586. De
prestaties van deze processor zullen
die van de 486 drie tot vier maal
overtreffen. Daarbij wordt vooral eraan
gedacht het aantal klok-cycli (ticks)
per instructie te verminderen. Voor de
386 ligt dat aantal op vijf, voor de
486 op twee, en voor de 586 wordt
gemikt op minder dan een. Gates
verwacht dat binnen vijf jaar
PC-configuraties zullen worden
ontworpen met processors die 100
miljoen instructies per seconde kunnen
uitvoeren! Dat is sneller dan welke
hedendaagse mainframe dan ook.

PROBLEMEN MET MICROSOFT WORD 5.0

De gunstige berichten over Microsoft
Word 5.0 worden momenteel overstemd
door de problemen met enkele drivers.
Word 5.0 is niet getest in 'alle'
mogelijke configuraties. Volgens
Microsoft 'een onmogelijke opgave'. Op
het scherm spelen zich soms
onverklaarbare zaken af. Tekst en
graphics laten zich niet meer
afwisselen, een gedeelte van de muis-
cursor wil niet meer bewegen, tekst
begint te knipperen, kortom het scherm
bevriest.

Volgens Microsoft gaat het om een paar
drivers van ondergeschikt belang. Toch
zijn er al compatibiliteits problemen
gesignaleerd met IBM's PS/2 Modellen
25, 30 en 70. Het is nog niet duidelijk
welke maatregelen Microsoft gaat nemen.
Voor een aantal veel voorkomende
klachten zijn inmiddels oplossingen
ontwikkeld.

NIEUW ALTERNATIEF VOOR DE MUIS

Er zijn mensen die iets tegen een muis
hebben. De muis kost teveel ruimte
(laptops in vliegtuigen), je moet je
handen van het toetsenbord halen, de
muis is niet nauwkeurig, de muis wordt
vuil en onbetrouwbaar. Wie geen muis
wilde kon tot nu toe kiezen uit twee
alternatieven: trackballs, een grote
'omgekeerde' muis op het toetsenbord,
en digitizers.

Met Isopoint Control is er nu een
nieuwe mogelijkheid. Isopoint is een
klein staafje onder de spatiebalk. Het
staafje is te rollen (op-neer), te
verschuiven (links-rechts) en in te
drukken (klik!). Het is een nieuwe
uitvinding, waarop een aantal
fabrikanten inmiddels een licentie
heeft genomen. Daaronder bevinden zich
SMK en Hewlett Packard.
Laptop-fabrikanten, zoals Toshiba, zijn
het apparaat nu aan het testen. Het is
nog niet duidelijk wanneer Isopoint
Control op de markt zal komen, hoewel
er al prototypes zijn gedemonstreerd.
(Uit: PC-Nieuws)

LEREN SPREKEN BIJ EEN BEELDSCHERM

Sabine, een Westduits meisje van 8
jaar, zit in de 2e klas van een school
voor gehoorgestoorden. Ze kijkt met een
stralend gezicht naar het beeldscherm,
want het woordje 'katze' op het
beeldscherm betekent dat ze dit woord
ook goed heeft uitgesproken. Voor een
achtjarige met een beschadiging aan het
gehoor is dat een hele prestatie. Samen
met de computer leert zij nu spreken.

RTS

Onder de naam RTS (Rechnergesteuerter
Sprach- Trainer) heeft Siemens een
individueel gerichte spreekvaardigheids
opleiding ontwikkeld. Deze software
applicatie reageert optisch op
articulatie- oefeningen. Het gesproken
woord wordt schriftelijk vastgelegd op
de kleurenmonitor; wordt het woord op
de juiste wijze gearticuleerd, dan is
het beeld op de monitor heel duidelijk.
Zo niet, dan verschijnt er een min of
meer vertekend beeld op het scherm. Er
bestaan 10 gradaties. De leerling ziet
meteen hoe goed of slecht hij/zij
gesproken heeft. De leerling kan dan
een aantal keren het woordje herhalen
totdat het 'zit'.

VOCABULAIRE OP DISKETTE

De leraar heeft een vocabulaire
samengesteld en op diskette gezet. De
leerling kan alleen dan oefenen, als
hij een woord via een microfoon
inspreekt in de computer. Op aanvraag
kan de leraar een gedrukte beoordeling
van de oefening krijgen. Met behulp van
een in de RST ingebouwde taal-output
stelt hij dan vast, of er woorden
bijzonder slecht zijn gearticuleerd. Zo
ja, dan oefent hij samen met de
leerling net zo lang, totdat de woorden
op de juiste wijze worden uitgesproken.

TOEPASSINGEN

Naast het gebruik van de RST in scholen
voor doven en slechthorenden is het
nieuwe oefenapparaat ook bedoeld voor
scholen voor mensen met
taalstoornissen, scholingscentra voor
de industrie en revalidatiecentra. Op
deze wijze kunnen volwassenen worden
geholpen die bijvoorbeeld door een
attaque, een ongeval of door een
tumoroperatie een taalachterstand
hebben opgelopen. Dit geldt ook voor
mensen, die tengevolge van verwondingen
of een operatie een stemaandoening
hebben opgelopen.

DOORBRAAK IN HERSENONDERZOEK

Wetenschappelijke medewerkers van IBM
en onderzoekers van de Technische
Hogeschool te Helsinki hebben een zeer
geavanceerd instrument ontwikkeld,
waarmee het mogelijk is veranderingen
in het magnetische veld in de hersenen
op te sporen. Dit nieuwe instrument is
nagenoeg vier maal effectiever in het
registreren van de zwakke magnetische
impulsen veroorzaakt door elektrische
stroompjes in de hersenen, dan eerder
ontwikkelde modellen.

ZEER GEVOELIG INSTRUMENT

Dank zij dit voorlopig op experimentele
basis gebruikte instrument, kan grote
vooruitgang worden geboekt bij het
vaststellen van afwijkingen aan de
hersenen. Het gaat hierbij ondermeer om
epilepsie, hersenbloedingen en
doofheid. Tevens kan het instrument
worden gebruikt om de zeer complexe
stroompatronen van normale
hersenfuncties in kaart te brengen. Ter
vergelijking: het nieuwe model
registreert magnetische velden die zo'n
1 miljard maal zwakker zijn dan het
magnetische veld van de aarde.

SUPERGELEIDENDE ONDERDELEN

De nieuwe magnetometer dankt de
gevoeligheid hoofdzakelijk aan het
gebruik van 24 kleine experimentele
supergeleidende onderdelen, die zijn
ontwikkeld in het Thomas J. Watson
Research Center in Yorktown Heights.
Het instrument werd vervaardigd door de
General Technology Division te East
Fishkill. Beide instituten maken deel
uit van IBM.

Vier van dergelijke elektronische
onderdelen, SQUID's ofwel
Superconducting Quantum Interference
Devices genaamd, zijn aangebracht op
een silicium chip van drie vierkante
millimeter.

De SQUID's, die het magneetveld van de
zwakke stroompjes registreren, kunnen
alleen werken als zij in een toestand
van supergeleiding worden gebracht. Dit
wordt bereikt door ze met vloeibaar
helium te koelen.

MAGNETO-ENCEFALOGRAFIE

Onderzoek naar het magnetische veld van
de hersenmassa staat bekend als
magneto- encefalografie of MEG. Een
vat, waarin de gekoelde supergeleidende
SQUIDS zijn opgeslagen, wordt dicht bij
het hoofd van de patient geplaatst. De
SQUIDS meten vervolgens de magnetische
velden van de hersenmassa op volstrekt
pijnloze wijze, omdat de metingen
buiten het lichaam plaatsvinden, zonder
meetpennen of op het lichaam geplaatste
sensoren. Het merendeel van de
patienten ervaart dit onderzoek niet
als belastend.

VOORDELEN

De MEG magnetometer belooft een aantal
voordelen te hebben boven de nu
gebruikte EEG-technieken (elektro-
encefalografie) die momenteel tot de
routine-onderzoeken behoren in
ziekenhuizen.
Bij een EEG-onderzoek bijvoorbeeld moet
altijd worden ingecalculeerd dat de
schedel de elektrische signalen van de
hersenmassa verstoort, zodat eerder de
aard van de signalen wordt gemeten dan
de bron, waarvan ze afkomstig zijn.
Magnetische signalen worden echter niet
gehinderd door de natuurlijke
bescherming van de schedel, zodat met
behulp van MEG de bron van de signalen
gemakkelijker en accurater
gelokaliseerd kan worden. De nieuwe MEG
magnetometer is hierdoor in staat om de
plaats waar een bepaalde verstoring van
de hersenactiviteit plaatsvindt, tot op
de millimeter nauwkeurig vast te
stellen.

MEDISCHE TOEPASSINGEN

De wetenschappelijke onderzoekers
voorspellen dat het niet lang meer zal
duren totdat artsen multi-SQUID
magnetometers zullen gebruiken bij het
vaststellen van de schade die is
toegebracht aan de hersenen van een
patient, die door een hersenbloeding is
getroffen. Bovendien zullen zij
wellicht beter dan nu in staat zijn
blokkades in de hersenen op te sporen,
die de oorzaak kunnen zijn van doofheid
en afasie. Nu al worden magnetometers,
die volgens het hierboven beschreven
principe werken, op experimentele basis
gebruikt bij het stellen van diagnoses
en bij bepaalde onderzoeken in
ziekenhuizen en laboratoria.

MAANDAG-UITZENDING VERVROEGD

Met ingang van 1 oktober 1989 is de
zendtijd- indeling van de middengolf-
zender Radio 5 enigszins veranderd.
Hierdoor zal vanaf oktober de computer-
bijlage van Hobbyscoop op de
maandagavond 25 minuten naar voren
worden verplaatst: we zijn dan te
beluisteren van 21.05 uur tot 21.30
uur. Radio 5 is te ontvangen op 1008
kHz (Flevoland) en 891 kHz (steunzender
Hulsberg). Deze laatste frequentie is
vooral belangrijk voor luisteraars in
Zuid- Limburg en Noordoost- Belgie.

De nieuwe zendtijd geldt voor de
periode van 1 oktober 1989 t/m 31
december 1989. Daarna zal er
waarschijnlijk opnieuw het een en ander
gaan veranderen op de Hilversumse
zenders. Dus: blijf luisteren, we
houden u op de hoogte!

