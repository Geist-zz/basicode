170, maa 3 okt '88

NIEUWE UITZENDTIJD HOBBYSCOOP

Sinds 1 oktober is het zendschema weer flink
door elkaar gegooid op de Hilversumse zenders.
Hobbyscoop maakt daar dankbaar gebruik van
door het Basicode- en computerblok op een
gunstiger tijdstip uit te gaan zenden. Twee
voordelen: meer zendtijd en uitzenden vroeger
op de avond betekent minder last van fading.

-----------------------------
Aan: Hobbyscoop - NOS-radio
betreft aanvraag sticker
Postbus 1200
1200 BE HILVERSUM
-----------------------------

Plak dit adres op een envelop en stop daarin
een aan uzelf geadresseerde en gefrankeerde
(dus met een postzegel erop) tweede envelop.
Per omgaande ontvangt u dan de sticker met de
nieuwe tijden. We blijven WEL uitzenden op
Radio 5 omdat dit niet anders kan (dus 1008
kHz op de middengolf). Voor alle duidelijkheid:
de uitzendtijd van ons FM-stereo programma op
de woensdag (van 19.02 tot 19.30 uur via Radio
1 en 2) blijft voorlopig onveranderd.

K-1900

Deze afkorting staat voor Kosmos-1900, een
satelliet, die nog steeds rond de aarde draait
en de laatste weken af en toe en soms zeer
indringend in het nieuws opduikt. Het gaat
diegenen, die zich in de S.U. met ruimtevaart
bezig houden heus niet altijd voor de wind.
Omdat onze pers over het algemeen weinig
aandacht aan de Russische ruimtevaart
besteedt, moeten de tegenslagen bijna
catastrofes worden alvorens de voorpagina's
en het half 6 journaal worden bereikt.

Recente tegenslagen waren er dus:
1. verlies van de controle over de naar de
Marsmaan Phobos onderweg zijnde Phobos-1 (een
copie was in Brussel te zien, dat grote witte
geval op die galerij). Door een fout commando
van een der vluchtleiders raakte de Phobos-1
dusdanig gedesorienteerd, dat de energie
voorziening mogelijk zal uitvallen en de spin
t.n.t. niet onder controle te krijgen is.
2. De bijna mislukte terugkeer van Lyakhov en
Mohmand in de Soyuz-TM5. Het is gelukt, maar
voorlopige analyses zullen de rustige slaap van
de verantwoordelijke deskundigen niet kunnen
garanderen. (Hierover houden jullie nog een
verhandeling van mij tegoed).
3. Het mislukken van een veiligheids procedure
m.b.t. de Kosmos-1900. Omdat dit het meest
recente voorbeeld van tegenslagen aan Sovjet
zijde is, in feite zo recent, dat het nog niet
is afgelopen, hieraan in dit bericht aandacht.

SPION

Kosmos-1900 is een op 12 dec. 1987 gelanceerde
spionage satelliet. De Russen spraken van een
satelliet om de oppervlakte van de oceanen te
bestuderen, maar het gaat in feite om het
verkennen van radargolven van de marines van
westerse landen. 'Radar ocean reconnaissance'
is een naam, die de lading dekt (maar in dit
geval niet rechtvaardigt). Het is een satelliet
in een zeer lage baan met een korte levensduur.
Buiten wat zonnecellen heeft deze een
kernreactor aan boord voor extra energie
bestaande uit 50 kg verrijkt Uranium-235. Al
ongeveer 5 maanden geleden was het duidelijk,
dat er iets mis was met het separatie systeem.
Dit zorgt ervoor, dat alvorens de satelliet in
de dampkring verbrandt, de kernreactor wordt
afgestoten naar een baan van 800 km hoogte.
Daar kan deze dan enkele honderden jaren
blijven ronddraaien tot de straling 'voldoende'
is verminderd en geen gevaar meer vormt voor
onze verre, verre nazaten. Kort en goed, op 8
juni 1988 moest de S.U. bekennen, dat dit
lanceren naar een veilige hoogte niet was
gelukt, maar we konden gerust zijn: zo gauw
de satelliet aan verbranding toe zou zijn,
zou een automatisch systeem alsnog voor het
loskoppelen van die reactor zorgen, waarna de
gevolgen v.w.b. stralingsgevaar zouden liggen
binnen de door de Internationale commissie
tegen stralingsgevaar vastgestelde normen.
En inmiddels zijn we dus bijna zo ver. Een
hobbyistische benadering van dit toch wel
'tricky' probleem is wat moeilijk, daarvoor
wordt de zaak wat te ernstig gevonden door
van Chernobyl geschrokken autoriteiten.
(Toen hoefde je immers om een kampvuurtje
alleen maar een klein slootje aan te leggen..)

HOT ITEM

Geinteresseerden in ruimtevaart communicatie,
zoals degenen die zich met amateur satellieten
bemoeien, zijn over het algemeen ook
geinteresseerd in zaken, die buiten het
'amateurvlak' liggen en daardoor is al het
gedoe ronde de K-1900 al maandenlang een
besproken item in die kringen. Ook circuleerden
daar de Kepler elementen om de overkomsten van
de K-1900 te kunnen berekenen. Zoals velen van
U zullen weten blijven voor de meeste
satellieten de Kepler elementen lange tijd
bruikbaar. Hoe hoger een satelliet zit, hoe
langer voorspellingen bruikbaar zijn. Voor laag
lopende satellieten zijn telkens nieuwe Keps
nodig. De laatste weken is het voor de K-1900
bijna niet meer mogelijk verder dan 1 dag
vooruit te kijken. 2 weken geleden leverden
berekeningen nog een hoogte van ongeveer 230 km
op, maandag 19 sept. was dat al gedaald tot ca.
208 km, de volgende dag ong. 206 km en met de
Keps van gisteren kwam er een hoogte van 194 km
uit. De inclinatie van de satelliet is bijna 65
graden en dit houdt in, dat de satelliet
dagelijks een aantal malen over ons of langs
ons komt. Het is moeilijk er achter te komen
op welke frequenties de satelliet bakens of
telemetrie heeft. De frequenties, die voor deze
satelliet waren opgegeven: 19.954 mc en 166 mc.
werden door mij regelmatig gecontroleerd en
rond 20 sept. hoorde ik wat zwakke signalen op
de 19.954 mc. Zekerheid dat dit de K-1900 was
had ik niet, want even hoger zit de aan de
Sal-7 gekoppelde K-1686 en deze kan wel eens
'via de horizon' signalen geven. Buiten deze
frequenties heb ik nog vele andere
gecontroleerd: zonder succes.

VEEL ONZEKERHEID

In de sector 'ruimtevaart communicatie'
overlappen amateurisme en wetenschap elkaar
nog al eens. Zoiets kan nuttige relaties
opleveren en zo'n relatie op een Engels
volgstation licht af en toe wat sluiertjes
op over deze zaken. Zekerheid over de dag,
waarop de Kosmos-1900 in de dampkring zal
verbranden en waar ongeveer kon deze man
niet geven. Hij gokt op 5 oktober a.s., maar
meer dan gokken noemt hij het zelf ook niet.

Twee dagen geleden deelde de Russische
dienst, die zich met de Kosmos 1900
bezighoudt mede, dat zij 'het contact met de
satelliet' verloren hadden. Volgstations in
het westen hebben dit nog niet verloren en
stelden vast, dat althans tot vandaag de
satelliet nog niet 'tuimelt' en vrij stabiel
doorcirkelt. Dit weer in tegenstelling tot
visuele waarnemers, die menen uit de
verandering van de lichtintensiteit te kunnen
vaststellen. Helaas maakt de wolken bedekking
bij ons in deze dagen het trekken van zulke
conclusies onmogelijk. De snel veranderende
'decay rate' belet mij om overkomsten voor de
komende dagen te voorspellen. De satelliet,
dat staat vast, komt steeds lager, gaat zich
dus sneller voortbewegen. 'Decay rate' wordt
ook wel genoemd 'acceleration of Mean Motion'
en dat betekent, dat omlopen korter gaan duren.
Maandag 19 sept. kwam de K-1900 16.27432244
maal in een etmaal om de aarde, de volgende dag
was dit al 16.28018388 en op 26-9 16.32546395.
De duur van overkomsten is kort: de langste
overkomst bij een hoge elevatie duurt niet
langer dan 9 minuten. Ik zal proberen jullie
op de hoogte te houden, maar ik mag natuurlijk
geen crisisteams of echte deskundigen voor de
voeten gaan lopen. Als dat gevaar gaat ontstaan
zal ik me verder in diep stilzwijgen hullen.

Dit uitvoerige bericht werd weer verzorgd door
Chris van den Berg/ NL-9165/A-UK3202. Gracias!

SCHRIJFWEDSTRIJD

De Stichting Nationale Wetenschapsweek heeft
voor alle jongeren tussen de 14 en 17 jaar een
schrijfwedstrijd georganiseerd. De opdracht
van deze schrijfwedstrijd luidt: schrijf een
verhaal, dialoog of gedicht over 'water en
vuur'. Een jury zal alle inzendingen
beoordelen. De eerste prijs is een reis naar
de waterstad Venetie, de tweede prijs is een
reis naar de vuurstad Parijs en de winnaar van
de derde prijs mag een daglang met zijn of
haar klas op bezoek bij de Volkskrant. De
winnende verhalen worden gepubliceerd.

NATIONALE WETENSCHAPSWEEK

De schrijfwedstrijd wordt gehouden in het kader
van de Nationale Wetenschapsweek, die van 11
tot en met 16 oktober gehouden wordt. Een week
lang kennismaken met wetenschap, dat is kortweg
de doelstelling van deze manifestatie. Om een
zo breed mogelijk publiek te bereiken, bestaat
de Wetenschapsweek uit vijf verschillende
onderdelen. Naast de schrijfwedstrijd zijn dat
een manifestatie voor vierduizend scholieren,
een publieksdag, een avondprogramma dat
verzorgd wordt in samenwerking met het bureau
Studium Generale van de Rijks Universiteit
Groningen, en een landelijke wetenschaps
manifestatie in 30 sterrenwachten en musea.

LANDELIJKE DAG BIG BEN CLUB

Op 15 oktober 1988 organiseert de Big Ben Club
haar zesde, jaarlijkse, 'Landelijke Dag'. De
vereniging telt rond 2700 leden, die elke maand
in 20 regio's bijeenkomen om ervaringen uit te
wisselen en elkaar te helpen met het oplossen
van problemen op computer gebied.

Eens per jaar is er dan deze 'Landelijke Dag',
waarop in voorgaande jaren ruim 1500 bezoekers
kwamen (80% leden, 20% belangstellenden). Op
deze dag krijgen de verschillende werkgroepen
in de vereniging (onderwijs, genealogie,
modems, Archimedes etc.) gelegenheid om zich
te manifesteren en de bezoekers eventueel
kennis te laten maken met voor hen 'nieuwe'
toepassingen van hun computer.

Ook de handel wordt traditioneel op deze dag
de gelegenheid geboden om zich te presenteren.
Dat heeft in de afgelopen jaren vele
aantrekkelijke aanbiedingen van randapparaten,
programma's en toebehoren opgeleverd.

Speciale belangstelling zal deze keer uitgaan
naar de nieuwste soft- en hardware voor de
Acorn Archimedes 32-bits RISC computer. Diens
voor een 'PC' ongeevenaarde snelheid heeft
alom grote aandacht getrokken.

De 'landelijke dag' 1988 wordt gehouden in de
'Doelen' te Rotterdam. De zaal is geopend van
10.00 tot 16.30 uur. De toegang voor leden is
gratis. Niet-leden betalen f5,00 entree.
