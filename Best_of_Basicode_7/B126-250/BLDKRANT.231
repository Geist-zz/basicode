
231, woe 17 mei '89

RADIO SPOETNIKS

Volgens het RS-kommandostation RS3A in
Moskou werkt het mode A relaisstation
van RS10 sinds 4 mei zonder beperking
van het uitgangs vermogen van elk van
de sub-bandjes van de doorlaatband.
Zoals bekend kan de doorlaatband van
elk relaisstation in RS10 en RS11
worden opgedeeld in 10 sub-bandjes van
elk 4 kHz. Het totale uitgangs vermogen
van het mode A relais is nu 5 W.

Hoewel vorig jaar bekend werd gemaakt
dat de nieuwe RS12 en RS13 satelliet
systemen in de zomer van 1989
gelanceerd zouden worden, is er nu nog
helemaal geen informatie bekend over
hoe het er nu mee staat. De twee nieuwe
systemen, die veel lijken op RS10/11,
moeten weer in een KOSMOS navigatie
satelliet worden ingebouwd. Deze
satelliet moet een van de huidige
navigatie satellieten op gaan volgen,
zodra die uitvalt. De lancering van de
nieuwe KOSMOS is daarom afhankelijk van
het gedrag van de huidige navigatie
satellieten. Het is nog onbekend
wanneer een opvolger nodig is.

MICROSATS

De bouw van de vier MicroSats in
Boulder, Colorado, nadert de
voltooiing. In april zijn alle
zonnecellen aangebracht op de
honingraat panelen, waarna alle
bedrading is aangesoldeerd. De
definitieve versies van alle
zender-modules worden opgebouwd. Na
enige bewerkingen zijn alle batterijen
in hun behuizingen gelijmd. De
definitieve versie van de boordcomputer
is eind april ingebouwd in de eerste
MicroSat. De eerste van vier transport-
kisten is in april ontvangen bij
AMSAT-NA. Deze kisten worden gebruikt
voor het transport van de satellieten
naar Kourou, Frans Guyana, vanwaar ze
gelanceerd worden. Hoewel de lancering
officieel nog op het programma staat
voor deze zomer, rekent men toch op een
lanceerdatum in oktober of november.

UoSAT D en UoSAT E

Parallel aan de bouw van de vier
MicroSats in de USA worden de twee
nieuwe UoSATs opgebouwd in de
University of Surrey in Engeland. Deze
UoSAT D en UoSAT E moeten samen met de
vier MicroSats worden gelanceerd met
een ARIANE raket van de ESA.

De eerste zonnepanelen zijn onlangs
opgebouwd en voorzien van
Gallium-Arsenide zonnecellen. Er wordt
veel aandacht besteed aan het thermisch
ontwerp van de satellieten, zodat de
elektronika geen grote temperatuur
variaties moet ondergaan. Dit vergroot
de levensduur. De behuizingen van de
satellieten zijn eind april voltooid en
worden naar Toulouse in Frankrijk
gebracht om ze te passen aan de ASAP
koppelmechanismen (ARIANE Structure for
Auxiliary Payloads). Het prototype van
het Packet Communications Experiment
(PCE) van UoSAT D is geheel getest. De
CPU in het PCE bevat een 80C186
microprocessor. Het berichten geheugen
bevat 4 MByte CMOS RAM. Het PCE
prototype gaat nu naar de USA waar het
Quadron qCF multi-tasking operating
system getest gaat worden in het PCE.

JAS 1B

De lancering van JAS 1B, de opvolger
van FUJI OSCAR 12, is gepland voor
februari 1990. Hij moet dan samen met
de Japanse Maritieme Observatie
Satelliet 1B (MOS 1B) worden gelanceerd
met een twee-traps H1 raket vanaf het
Tanegashima Space Centre. Als gevolg
van de opgetreden problemen met OSCAR
12, heeft men een aantal wijzigingen
aangebracht aan JAS 1B. Om de energie
voorziening in de satelliet te
verbeteren heeft men hem iets groter
gemaakt, zodat er meer zonnecellen
konden worden aangebracht tegen de
buitenzijde. Bovendien is men nu
gebruik gaan maken van Gallium-Arsenide
zonnecellen in plaats van Silicium
zonnecellen, zodat het rendement van de
zonnepanelen is verbeterd. Kort na de
lancering moeten de zonnepanelen van
JAS 1B dan ook zo'n 11 W kunnen
genereren, tegen ongeveer 6,5 W bij
OSCAR 12. Met deze kapaciteit kunnen de
boordcomputer en al het geheugen dan
ook kontinu in bedrijf blijven, ook als
de satelliet eenderde van de tijd in de
schaduw van de aarde doorbrengt.

WIJZIGINGEN

De afmetingen van JAS 1B zijn 440 bij
440 bij 470 mm, dus hij is iets groter
dan OSCAR 12. Hij weegt ongeveer even
veel als OSCAR 12, namelijk zo'n 50 kg.
Er zijn ook enkele wijzigingen
aangebracht aan de antennes. Voor de
ontvangst van de uplink signalen wordt
een ring-turnstile gebruikt die veel
minder richtings gevoelig is. Verder
zullen de mode JA en mode JD zenders in
JAS 1B gebruik maken van dezelfde
turnstile zendantenne. Alle zend- en
ontvangst- frekwenties van JAS 1B zijn
overigens dezelfde als die van OSCAR
12.

ZON-SYNCHRONE BAAN

De MOS 1B satelliet wordt door de H1
raket in een zon-synchrone baan
gebracht op een hoogte van 900 km en
met een baanhelling van 99 graden. Deze
baan is echter niet ideaal voor JAS 1B.
Om elke omloop meer tijd in de zon te
kunnen doorbrengen zou JAS 1B in een
iets hogere baan moeten komen. De
satelliet beschikt echter niet over een
eigen raketmotor. Daarom denkt men
erover JAS 1B, na het loskoppelen van
MOS 1B, naar een hogere baan te brengen
met behulp van de overgebleven
brandstof in de tweede trap van de H1
raket. Daarmee zou het apogeum van de
baan van JAS 1B te verhogen zijn tot
zo'n 1200 km. Dat zou tot gevolg hebben
dat de satelliet een gedeelte van elk
jaar kontinu in de zon kan verblijven,
terwijl de schaduw perioden tijdens de
rest van het jaar dan minder lang
duren. (Met dank aan Nico, PA0DLO)

RUIMTEZIEKTE OP AARDE

Drie Europese astronauten zijn er voor
het eerst in geslaagd op aarde
ruimteziekte op te wekken. De nieuwe
methode werd ontwikkeld door Wubbo
Ockels en zijn Westduitse collega's
Reinhard Furrer en Ernst Messerschmid,
de drie wetenschappelijke astronauten
van de D-1 Spacelab ruimtevlucht uit
1985. De methode houdt in dat zij zich
gedurende zeer lange tijd in een
centrifuge lieten rondslingeren.

In ruimtevaart kringen is men er niet
eerder in geslaagd ruimteziekte op
aarde op te wekken. De nieuwe methode
biedt volgens de astronauten voor het
eerst gelegenheid om inzicht te krijgen
in de oorzaak van het complex van
verschijnselen dat ruimteziekte wordt
genoemd.

Op het Nederlands Lucht- en Ruimtevaart
Geneeskundig Centrum in Soesterberg
stelde het drietal zich anderhalf uur
lang bloot aan een centrifugale kracht
die drie keer zo groot was als de
aardse zwaartekracht. Na afloop hadden
alle drie de astronauten sensaties die
sterk afweken van het soort
duizeligheid na een ritje in een
draaimolen, of van gewone vormen van
bewegings ziekte zoals zee- of
wagenziekte.
De astronauten herkenden hun symptomen
duidelijk als die waaronder ze hadden
geleden tijdens hun D-1 Spacelab
ruimtevlucht. Lichaams bewegingen, met
name als ook het hoofd bewoog, riepen
sterk misselijk makende illusies op,
waarbij hun volledige visuele wereld
leek te bewegen. De symptomen bleven
meer dan zes uur aanhouden, veel langer
dan men nodig heeft om te herstellen
van gewone bewegings ziekte.

Het gehele onderzoek project was een
gemeenschappelijke onderneming van
wetenschappers afkomstig van het
Nederlands Lucht- en Ruimtevaart
Geneeskundig Centrum, het Instituut
voor Zintuig fysiologie TNO, de Vrije
Universiteit van Amsterdam, de
Universiteit van Amsterdam en de
Technische Universiteit Delft. Het
project werd gefinancierd door de
Stichting Ruimtevaart Onderzoek
Nederland (SRON).

HANDBOEK VOOR SCANNERS

Het meest uitgebreide en telkens verder
uitgewerkte scannerboek is het al jaren
verschijnende 'Handboek voor Scanners',
uitgegeven door Klove Elektronics in
Heerhugowaard. Het wordt als vanouds
geredigeerd door Hans Maas uit Boxtel
en kost f 16,95. Het is meestal via de
elektronica handel te verkrijgen.
De jongste versie is alweer de 9-de
druk. Er zijn - sinds de 1-ste druk van
het voorjaar van 1981 - zo'n 60.000
ervan over de toonbank gegaan. In de
nieuwste druk zijn alle communicatie
kanalen opnieuw gecontroleerd en door
de toegenomen ether-drukte is het
aantal pagina's van het boek opgelopen
tot 64.

MARIFOON & BRANDWEER

In het boek alle verbindingen van
politie, brandweer en GGD. Overal staan
begeleidende teksten zodat men snel
thuis kan raken in de terminologie.
Speciaal het scheepvaart verkeer
(marifoon) krijgt voor liefhebbers
ditmaal de volle aandacht. Er is een
speciale pagina opgenomen over het het
nieuwe scheepvaart begeleidend systeem
in de Rotterdamse haven. Verder zijn er
gegevens over waardetransporten. Zoals
altijd drukt het handboek een regionale
indeling van politie, brandweer en
particuliere diensten af.
Het handboek is ook telefonisch te
bestellen bij Klove onder nummer
02207-42574. Het bedrijf heeft de gids
jaren geleden gestart in verband met
het feit dat men ook kristallen voor
scanners maakt.

VIDEO IN GIDS

De fotobranche is steeds vaker tevens
het distributie kanaal voor video. Dat
merk je ook aan de bladen en gidsen op
dat gebied. De 'Welke Gids', die over
tal van onderwerpen wordt gepubliceerd,
heeft nu twee gidsen die aandacht aan
video besteden, namelijk de HiFi- en
Video Gids en de Fotocamera & Portable
Video Gids.

Onlangs verscheen de laatstgenoemde
gids weer. Als alle gidsen van de Welke
reeks kost hij f 4,95 in de kiosk.
'Fotocamera' besteedt ook veel aandacht
aan kleinbeeld camera's en verzorgt
daarbij fraaie overzichten. Kleinbeeld
camera's zijn er volgens de gids
eigenlijk hoofdzakelijk in twee
soorten: de compact camera's, in hoge
mate geautomatiseerd en de
alleskunners, de spiegelreflex camera.
Een ander hoofdstuk gaat over
objectieven, de ogen van de camera die
in een zeer grote verscheidenheid zijn
te krijgen.

Na hoofdstukken over flitsers,
macrofotografie en het zelf vergroten
en afdrukken, schakelt de gids over op
portable video. Helaas is dat hoofdstuk
niet zo erg actueel, nu voor de wat
betere opnamen Super-VHS beschikbaar
is. In het overzicht gaat de gids daar
nauwelijks op in. Mogelijk omdat men
denkt dat het gemiddelde huisgezin -
het meest geliefkoosde onderwerp - zich
zo'n vooralsnog duur apparaat niet zal
willen of kunnen veroorloven. Voor
kwaliteits werk, dat gemonteerd moet
worden net als vroeger de super-8
filmpjes, moet S-VHS toch serieus
overwogen worden. Wat betreft het
fotogedeelte hebben we geen kritiek.

