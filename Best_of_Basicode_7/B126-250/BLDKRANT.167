167, zon 18 sep '88

FIRATO '88

De Firato 88, tweejaarlijkse tentoonstelling
voor consumenten electronica, die van 26
augustus tot en met 4 september 1988 in de RAI
te Amsterdam werd gehouden is tot volle
tevredenheid verlopen. De 180 exposanten
kunnen terugkijken op een succesvolle
tentoonstelling waarbij goede zaken konden
worden gedaan. De jubileum editie -het was de
25e Firato- kende tal van hoogtepunten, maar
er werd geen nieuw bezoekers record gevestigd.
In totaal trok de tentoonstelling 267.417
belangstellenden.

Gedurende de twee vakdagen (24 en 25 augustus)
en de daarop volgende tien publieksdagen heeft
heel Nederland kunnen meegenieten van de Firato
via talrijke radio- en televisie- programma's.
Die werden vrijwel continu uitgezonden vanuit
de tijdelijke studio's in de RAI. Het ging
daarbij zowel om programma's van de Hilversumse
omroepen, als van satelliet zenders en lokale
omroepen.

MINDER MENSEN, MAAR MEER GEMOTIVEERD

De publieke belangstelling was weliswaar in
aantal minder dan twee jaar geleden, toen het
aantal 310.403 bedroeg, maar aanzienlijk
gemotiveerder. Volgens de exposanten was het
aantal 'special interest' bezoekers opvallend
groot. Gevraagd naar hun specifieke interesse
gaf 40% van de bezoekers te kennen voor CD-
spelers te komen en voor de nieuwtjes zoals de
DAT recorder en CD-video speler (33%).

De opinie over de special interest bezoeker
wordt gestaafd met (voorlopige) gegevens uit
de bezoekers enquete. De hoge scores voor
'electronica in bezit' vallen op. Voor audio
gelden percentages van ver in de tachtig voor
tuner, versterker, platenspeler, bandrecorder,
cassettedeck, luidsprekers, koptelefoons;
walkman en autoradio/ cassetterecorder scoren
in de zestig procent, terwijl meer dan de helft
van de Firato bezoekers al in het bezit is van
een CD-speler (landelijk is dat 25%). Voor
televisie en videorecorders gelden percentages
van resp. 97% en 66%. Desgevraagd antwoordde
36% van de particuliere bezoekers in het komend
half jaar een aankoop te overwegen op audio-
gebied, terwijl 30% televisie en/of video denkt
aan te schaffen.

BEURS WORDT INTERNATIONALER

De internationale uitstraling van de Firato
wordt merkbaarder. De indruk bestaat dat er met
name steeds meer Duitse vakbezoekers naar de
Firato komen. Overigens zijn de contacten
tussen de exposanten en de detailhandel tijdens
de hele tentoonstellings periode heel intensief
geweest. Bijna 40% van de vakbezoekers heeft
naar eigen zeggen op de Firato apparatuur
besteld dan wel een offerte gevraagd.

HILVERSUM OP DE FIRATO

Voor de Hilversumse omroepen die tijdelijk hun
studio's hadden verplaatst naar het RAI
congrescentrum verliep de Firato ook zeer
succesvol. De verschillende deelnemers toonden
zich opgetogen over de directe respons op hun
presentatie.

TROS en VARA, aangevuld met NOS, AVRO,
Veronica, de Wereldomroep en talrijke satelliet
en lokale zenders verzorgden met elkaar
tientallen radioprogramma's gedurende de
tentoonstellings periode. Op zeven dagen werden
voorts televisie programma's uitgezonden vanuit
de RAI. Dat betrof programma's van AVRO, TROS
en Veronica en van Superchannel en MTV.

De twaalf deelnemers in het 'Kabelpaviljoen
voor radio en televisie' kozen voor een
informatieve, collectieve presentatie. Ondanks
het feit dat er vanaf die plaats geen directe
uitzendingen waren, was de belangstelling van
het publiek groot. De deelnemers vinden hun
opzet geslaagd om in het gezamenlijke paviljoen
het publiek bekend te maken met de aanbieders
van kabel- en satellietradio en -televisie.

HET ELEKTRON

Ook de educatieve manifestatie over electronica
en informatica, Het Elektron, kan geslaagd
worden genoemd. Dit gelijktijdig gehouden
evenement ondervond de positieve invloed van
het feit dat de locatie direct grensde aan de
omroep presentatie. Voorheen werd de
manifestatie op een andere plaats in de RAI
gehouden.

PARKEERREGELING GOED ONTVANGEN

Tijdens de Firato werd voor het eerst de nieuwe
parkeer regeling rondom de RAI toegepast.
Onderdeel van de maatregelen was het afsluiten
van de buurt voor andere parkeerders dan
vergunning houders. Hierop werd toezicht
gehouden door speciaal aangestelde verkeers
brigadiers. Buurtbewoners waren zeer
enthousiast over de wijze waarop 'hun straat'
werd vrijgehouden van niet geautoriseerde
parkeerders. De RAI- bezoekers lieten zich op
hun beurt zonder problemen verwijzen naar
parkeerterreinen elders, vanwaar doorlopend
gratis pendelbussen naar het tentoonstellings
complex reden.

NIEUWE DATABANK VOOR DE MUURKRANT

Op 10 september j.l. heeft de vereniging 'de
Muurkrant' een geheel geavanceerde videotex
databank in gebruik genomen. Het nieuwe
systeem, bestaande uit een configuratie van
een Laser XT computer, vervangt de oude Apple
computer die slechts kon functioneren via 1
telefoonlijn. De nieuwe computer heeft alle
features zoals deze van een modern systeem
verwacht mogen worden. Het systeem biedt
ruimte aan duizenden pagina's informatie
terwijl nu verschillende gebruikers tegelijk
met het systeem kunnen werken. De PTT heeft
hiertoe voorlopig 3 telefoonlijnen ter
beschikking gesteld, waarbij al naar gelang
de uiteindelijke behoefte dit in de toekomst
nog kan worden uitgebreid.

INFORMATIE ROND DE KLOK

De databank van de muurkrant levert 24 uur per
dag informatie op het terrein van de media,
computers, ruimtevaart, zendamateurisme en
techniek terwijl onafhankelijke informatie
leveranciers nieuws brengen over de meest
uiteenlopende zaken.

Met de ingebruikneming van het nieuwe videotex
systeem hoopt de vereniging dat de
belangstelling hiervoor bij duizenden
hobbyisten verder zal gaan toenemen.

De databank is te bereiken onder het nieuwe
telefoonnummer 070- 648909 (meerdere lijnen)
en werkt volgens het gangbare viditel protocol
(V23), terwijl het vertrouwde telefoonnummer
070- 652732 voorlopig ook beschikbaar blijft.

IBM MAAKT GEAVANCEERDE CHIPS

Wetenschappelijke onderzoekers van IBM zijn de
eersten die in de praktijk gebruik maken van
roentgen lithografie om geavanceerde
microcircuits te vervaardigen. De experimentele
chips werden gemaakt met behulp van nieuwe door
IBM ontwikkelde hulpmiddelen en processen, die
de weg vrijmaken voor toekomstige geheugenchips
die meer dan 64 megabit (64 miljoen bits) aan
gegevens kunnen bevatten. De meest geavanceerde
geheugenchips van tegenwoordig hebben een
opslag capaciteit van een megabit. Dichter
opeengepakte circuits betekenen snellere en
krachtiger computers, die steeds economischer
in gebruik zullen zijn. De IBM-technici menen
dat hun roentgen lithografie chipfabricage
methode de meest geavanceerde is, die tot nog
toe werd aangekondigd. De aldus vervaardigde
chips hebben verbindingen, die een halve
micron dik zijn. Een micron is ongeveer EEN
honderdste van de dikte van een mensenhaar.

FABRICAGEPROCES

De geometrische en elektrische elementen van
de chip werden zodanig ontworpen en gebouwd
dat zij alle voordelen van deze miniaturisering
benutten en alle lagen werden met behulp van
deze roentgen lithografie vervaardigd.
Het hart van dit nieuwe IBM fabricageproces
wordt gevormd door een bron, synchrotron
straling genoemd, die door een elektronen
opslagring wordt opgewekt. De roentgenstralen
worden voortgebracht als een bijprodukt van
circulerende elektronen, die binnen deze ring
stromen. Synchrotrons verschaffen de krachtige
roentgenstralen, die nodig zijn om op
doelmatige wijze zeer scherpe patronen van
ultradunne lijnen te vervaardigen. Om
praktisch gebruik te kunnen maken van deze
krachtige roentgenstralen ontwikkelden de
IBM-technici een nieuw lithografisch systeem
voor een belichtings station, dat met de
elektronen opslagring is verbonden. In dit
station gaan de roentgenstralen door een masker
met het gewenste patroon, dat een gebied
belicht van een vierkante inch van een silicium
wafel, die van een laag fotogevoelig materiaal
is voorzien. Negen testchips, waaronder twee
geheugenchips, werden in dit gebied in patroon
gebracht. Deze nieuwe activiteiten van IBM
werden verricht met gebruikmaking van een grote
elektronen opslagring voor wetenschappelijk
gebruik, die in het Brookhaven National
Laboratory te Upton, New York is opgesteld.
De toekomstige activiteiten om deze techniek
verder te ontwikkelen omvatten het gebruik van
een kleinere, gespecialiseerde ring, die
momenteel wordt ontworpen en gebouwd door de
Oxford Instruments Group in Oxford, Engeland,
en die in de General Technology Division van
IBM in East Fishkill, New York, zal worden
geinstalleerd. (Voor nadere informatie: IBM
Mediarelations Amsterdam, Peter Meijers 020-
5133258, of Henk Biemond 020- 5133276).

AFSCHEIDCOLLEGE PROF VERHOEFF

De hoogleraar J J Verhoeff (een in Nederland
wijd en zijd bekende computer-prof) heeft
vorige week met een geestige reden afscheid
genomen van zijn studenten aan de Erasmus
Universiteit in Rotterdam. In het auditorium
waren ook vele bekenden van dhr. Verhoeff
aanwezig, onder meer van de vroegere vereniging
Teachip, waarvan hij voorzitter is geweest.

Professor Verhoef ging met pensioen. Maar met
zijn laatste college gaf hij studenten en
bekenden veel stof tot nadenken. Hoewel zijn
rede over 'Fractals' ging: een wiskundige
aangelegenheid, was het een aansporing van de
spreker om na te denken over toekomst
verwachtingen en voorspellingen aan de hand
van statistieken. 'Zelden voorspelt men het
weer goed, zelden ook komt de voorspelling
van een politicus uit,' orakelde de professor.

Hobbyscoop heeft de hand weten te leggen op
1000 exemplaren van de slotrede van professor
Verhoeff. Wie het wiskundig getinte, maar
zeer geestige werkje wil hebben, zou even
onderstaande bon moeten invullen:

----------------------
NOS-RADIO - HOBBYSCOOP
Lezing prof. Verhoeff
Postbus 1200
1200 BE Hilversum
----------------------
