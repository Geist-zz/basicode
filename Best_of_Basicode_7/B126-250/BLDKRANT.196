196, maa 2 jan '89

NIEUWE ZENDTIJDEN EN/OF ZENDERS

Sinds 1 januari is er wat betreft de tijden
en de zenders waarop de Hobbyscoop uitzendingen
plaatsvinden het een en ander veranderd:
op woensdag zijn we te beluisteren van 19.02
tot 19.30 uur, maar alleen nog in MONO via
Radio 1 (middengolf en regionale FM-zenders).
nieuw is onze mini-uitzending op donderdag,
in STEREO van 19.50 tot 20.00 uur op Radio 2.
de maandag-uitzending van 21.35 tot 22.00
uur via Radio 5 blijft onveranderd. Deze is
te horen via de zenders Flevoland (1008 kHz)
en Hulsberg (891 kHz).

OVERZICHT RADIO-KANALEN

--------------------------------------------
Radio              1       2       3       4
--------------------------------------------
FM               MHz     MHz     MHz     MHz
--------------------------------------------
Amsterdam       94.3
Den Haag        88.4
Goes           101.9    87.9    95.0    99.8
Hulsberg        95.3    92.1   103.9    98.7
Irnsum          88.6
Lelystad       102.1
Loon op Zand    98.2
Lopik                   92.6    96.8    98.9
Losser          89.4
Markelo         95.6    91.4    96.2    98.4
Megen           89.1
Mierlo          91.9
Roermond       100.3    88.2    90.9    94.5
Rotterdam                       93.4
Roosendaal      95.4
Ruurlo          90.4
Smilde          90.8    88.0    91.8    94.8
Ugchelen       103.5
Wieringermeer   93.9    87.7    89.8    92.2
Zwollerkerspel  99.4
--------------------------------------------
AM               kHz             kHz
--------------------------------------------
Flevoland        747             675
Hulsberg        1251
--------------------------------------------

TERUGKEER SOYUZ-TM6

Op 22 december 1988 keerde S-TM6 terug naar
de aarde. Om 0957UTC landde het ruimtevaartuig
op 180 km van Dzheskazgan.

Toen bekend werd, dat de afdaling enkele uren
zou worden uitgesteld was dat even een feit om
van te schrikken. In feite leverde het hier te
ontvangen radioverkeer op van 1 omloop voor en
1 omloop tijdens de afdaling. Dit komt voor
onze positie practisch nooit voor. Het radio
verkeer van de S-TM6 en van de MIR viel in
ongeveer dezelfde periode.

S-TM6: 0928-0935UT: Manarov: bestuurde afdaling
in orde. Het machientje werkte toch goed,
vloeiend, of niet soms? (de motor had gewerkt
van 0909 tot 0912 en 43 sec. UTC).
0932UT: De Okeany hier op hoogte 159KM 1232
(0932UT). De separatie is ingeschakeld
(werkt), bestuurde afdaling is aan de gang.
E.e.a. loopt stabiel.
0935UT: einde radioverkeer. (Binnentreden
atmosfeer was om 0939UT!) MIR: Volkov
informeert naar separatie en zegt signalen te
hebben gehoord. Hij is blij, dat alles stabiel
verloopt, maar beter zou zijn als de jongens
nu al op Moskou aanvlogen. V. vraagt ook de
tijd van het 'binnentreden in de atmosfeer'.
TsUP: 1239MT dus 0939UTC!

Enkele opmerkingen: de gelande kosmonauten
gingen naar het Ruimtevaart centrum bij Moskou.
Dus niet naar Baykunur zoals gebruikelijk. Dit
i.v.m. betere faciliteiten bij Moskou en extra
aandacht voor de recordhouders.

OVERZETTEN SOYUZ-TM7

In de ochtend van 22 december werd de S-TM7
overgezet van de Kvant module naar de P.Kh.O.
poort. Operatie volbracht door Volkov en
Krikalyov onder het wakend oog van Polyakov.
V. en K. waren zeer in hun schik met deze
opdracht. Er klonk -n.a.w. mede door goede
afloop- veel enthousiasme door. De verdere
overkomsten leverden radioverkeer over het
'conserveren' van de S-TM7, door K. gedaan
en een kort gesprek met de correspondent
Vladimir Bezhayev.

De nieuwe MIR bemanning maakt een stabiele
indruk. Krikalyov lijkt de gevolgen van de
'ruimteziekte' te hebben overwonnen, al
informeert TsUP er af en toe nog wel bezorgd
naar. Polyakov lijkt het wat rustig aan te
doen nu zijn grootste zorgenkinderen veilig
op aarde terug zijn.

PROGRESS-39 GELANCEERD OP 25-12-'88

Zoals was te voorzien is het vrachtschip
Pr-39 gelanceerd voor bevoorrading van het MIR
station. De start vond plaats vanaf Baykonur
om 0712MT (0412UTC). Twee dagen later, dus op
27-12-'88, is het vrachtschip Progress-39
gekoppeld aan het MIR-station om 0538UT.
Gekoppeld werd aan de achterste Kvant
koppelpoort. Tijdens de eerste overkomst van
MIR/Progress-39 in oml. 16423, van 0526-0533UT
was uit het radioverkeer duidelijk, dat de
operatie in haar eindfase was en vlotjes
verliep. Volkov gaf slechts enkele
standgegevens door en bevestigde mededelingen
van TsUP. Tijdens de volgende overkomst (oml.
16424, 0658-0708UT) bleek dat alles goed was
gegaan. Het openen van het luik werd
gerapporteerd tussen 0832-0842UT. Uit de
Progress-39 kwam een heerlijke geur van verse
appels naar de kosmonauten toe. Na dit
vrachtschip moeten de kosmonauten twee maanden
wachten: de volgende Progress wordt in februari
gelanceerd. Chris v/d Berg, NL-9165/A-UK3202.

JEUGD EN COMPUTERS

Sociologen uit Konstanz (bekend van de
waterstanden) hebben onderzoek gedaan naar de
omgang van jongeren met computers. Verspreid
over geheel West Duitsland ondervroegen ze in
totaal 2645 tieners tussen 13 en 15 jaar.

MEISJES

75 procent blijkt ervaring te hebben met
computers. De meisjes doen daarbij niet echt
onder voor de jongens: van de jongens had 87
procent kennisgemaakt met de computer, van de
meisjes 61 procent. Deze percentages zijn
voor alle schooltypen ongeveer gelijk. De
eerste kennismaking met computers loopt dan
ook niet via de school. Ook de ouders spelen
nauwelijks een rol. De computer is een deel
van de eigen vrijetijds cultuur van de jeugd.
De introductie tot de computer vertoont
hetzelfde patroon als de kennismaking met
video-films.

NA DE SPELLETJES

Van de verschillende gebruiks mogelijkheden
van de computer was het spelen van spelletjes
favoriet, zoals al wel verwacht werd. Een
aanzienlijk deel van de jongeren had echter
ook al ervaring met de meer serieuze
toepassingen rekenen en tekstverwerking. De
spelletjes waren eentonig geworden, en ze
hadden iets creatievers gezocht om met de
computer te doen. Vooral jongens deden die
stap. Meisjes bleven vaak in de
spelletjesfase steken.

GYMNASIASTEN GAAN VERDER

Terwijl het computergebruik in het begin
gelijkelijk over alle jongeren verdeeld is,
ontstaan er op latere leeftijd verschillen.
Gymnasiasten maken dan meer gebruik van
computers dan leerlingen van de Hauptschule.
Als verklaring wordt genoemd dat in de
bovenbouw van het gymnasium meer wiskunde
gegeven wordt dan op de andere schooltypen.

GOEDE MARKT

Van de jongeren tussen 13 en 15 jaar bleek 29
procent te beschikken over een eigen
computer. Voor huishoudens in het algemeen is
het verspreidings percentage van computers
niet meer dan 10. Aan jongeren worden dus
naar verhouding veel computers verkocht.
(Dit bericht is afkomstig van Pim van Tend.)

KODAK COLOR DISKS

Verbatim introduceert een nieuwe 5,25 inch
diskette onder Kodak-label. Het verschil met
de normaal leverbare Kodak diskette is, dat de
5,25 inch diskettes zijn voorzien van een
gekleurd jasje in pasteltint. Er zijn vijf
verschillende kleuren. Het voordeel hiervan
voor de gebruiker is dat deze specifieke data
per kleur kan terugvinden. Bv. rood voor
crediteuren, blauw voor de voorraad, enz.
De diskettes worden voorlopig alleen geleverd
in de standaard MS-DOS uitvoering, t.w. 5,25
inch, dubbelzijdig, dubbele dichtheid (48 TPI).

MATSUSHITA VERKOOPT TANDY PC'S

Matsushita Electric Industrial gaat via tien
filialen in Europa de personal computers van
Tandy verkopen onder de merknaam Panasonic.
Wanneer dit exact gaat gebeuren is nog
onbekend. Wel heeft Matsushita bekend gemaakt
dat zij hetzelfde van plan is in de VS.
(Uit: Telecom Daily)

CHIP-SAMENWERKING TI EN HITACHI

Het Amerikaanse bedrijf Texas Instruments en
Hitachi uit Japan gaan samenwerken aan de
ontwikkeling van de toekomstige generatie
geheugenchips. Beide bedrijven spelen een
belangrijke rol in de chip-industrie en de
overeenkomst toont een groeiende interesse in
internationale samenwerkings verbanden tussen
Japanse en Amerikaanse chip-fabrikanten,
ondanks jarenlange handelsfricties op
chip-gebied. Het verdrag geldt in eerste
instantie voor drie jaar, en beide bedrijven
zullen zich gezamenlijk concentreren op de 16
Mbit DRAM technologie (Dynamic Random Access
Memory). Een aantal Japanse chip-fabrikanten
en Texas Instruments hebben al experimentele
16 Mbit DRAMs ontwikkeld en geproduceerd,
maar verwacht wordt dat deze niet eerder dan
halverwege de jaren negentig standaard terug
zijn te vinden in een computer.
(Uit: Telecom Daily)

GIDS DOOR SURFNET

Gebruikers van SURFnet hebben een boekje voor
de beginnende SURFnet gebruiker samengesteld.
De SURFnet wegwijzer geeft praktische
aanwijzingen voor het gebruik van de SURFnet
voorzieningen in de huidige vorm. Verhalen over
de ambitieuze plannen van het netwerk treft u
hier niet aan. Wel krijgt u antwoord op de
vraag wat SURFnet nu eigenlijk is en wat het
te bieden heeft, en -nog belangrijker- hoe
het werkt. Van alle voorzieningen van het
netwerk geeft deze uitgave een gedetailleerde
beschrijving hoe het een en ander werkt, of
het nu gaat om het versturen van SURFmail of
dat u gebruik wilt maken van het elektronische
conferentie systeem VAX Notes. Schrijvers van
'Gids door SURFnet' zijn Cyp van de Bult, Marc
de Lyon, Frans Jozef Sprengers en Gerrit van
der Vorst. Inlichtingen: SURFnet, Postbus
19035, 3501 DA Utrecht, tel. 030-310290.
(Uit: Telecom Daily)
