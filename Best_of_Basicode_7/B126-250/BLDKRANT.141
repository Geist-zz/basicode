141, woe 13 apr '88

TV-SAT 2 IN DE STEIGERS

Nu de Duitse TV-SAT 1, de eerste Direct
Broadcasting Satelliet, verloren is gegaan is
het goed te weten dat er een tweede onderweg
is. Er is een contract getekend voor de
lancering van het 2e, identieke exemplaar. Het
contract werd eind maart in Bonn bekrachtigd.
Hij zal worden gelanceerd in het voorjaar van
1989 met de Ariane 4 raket: de nieuwste en
meest krachtige versie van de Europese raket.
Ook dan zal de raket door Ariane Space worden
afgevuurd van de basis Kourou in Frans Guyana.
De kunstmaan maakt deel uit van een groep van
vier omroepsatellieten (DBS) van hoog vermogen
die door de Frans/Duiste combinatie Eurosatellite
zijn besteld. Zes belangrijke Europese firma's
bouwen de kunstmaan: AEG, Aerospatiale, Alcatel
Espace, ANT Nachrichten technik, ETCA en MBB.
TV-SAT 2 weegt net als zijn voorganger 2100
kilo.
Arianespace denkt overigens dit jaar acht
lanceringen te zullen realiseren, waar de
TDF 1, de Franse versie van de DBS binnenkort
bij zal zijn. Als daarbij alles goed gaat zal
Europa dan eindelijk de eerste hoog-vermogen
omroep satelliet hebben. De komende lanceringen
zijn: V-22 van een nieuwe Meteosat-P2, Phase-3C
en Panamsat-1 en V-23 met als lading de
Intelsat V- F13 telecommunicatie satelliet.

AMATEURSATELLIET OP BASIS

De nieuwe amateur satelliet Phase 3C is
aangekomen op de lanceerbasis bij Kourou
in Frans Guyana. Een groep technici van AMSAT
Duitsland en AMSAT Noord Amarika bereiden de
satelliet voor op zijn lancering met de ARIANE
401. Regelmatig zijn de AMSAT-leden aktief op
14,280 of 21,280 MHz. Werner, DJ5KQ, van
AMSAT-DL maakt nu gebruik van de roepnaam FY0EK.
Enkele teams zullen elkaar aflossen. Een van de
teams is verantwoordelijk voor het vullen van
de brandstof tank van de raketmotor in Phase 3C
met de zeer giftige raket brandstof. Het
laatste team treft de voorbereidingen voor de
lancering en blijft de telemetrie van de
satelliet monitoren tot aan de lancering.
Volgens de huidige plannen moet Intelsat V-F13
worden gelanceerd met de ARIANE 2 vlucht V22
op 11 mei, terwijl de ARIANE 4 vlucht V23, met
onder andere Phase 3C, moet plaatsvinden rond
1 juni.

CLUBSTATIONS GEVEN INFORMATIE

Voor, tijdens en na de lancering van Phase 3C
zullen een aantal stations informatie
verschaffen over de vorderingen via de AMSAT
Launch Information Network Service (ALINS). Zo
zal W1AW, het clubstation van de ARRL,
dagelijks informatie verstrekken in zijn
Bulletin-uitzendingen op al zijn normale
frekwenties. WA3NAN, het clubstation van het
Goddard Space Flight Centre van de NASA bij
Washington DC, zal dagelijks te horen zijn op
7185, 14295 en 21395 kHz, om 1600 UTC richting
Europa en om 1610 UTC richting Afrika. W6VIO,
het clubstation van het Jet Propulsion Lab van
de NASA in Pasadena, zal dagelijks aktief zijn
op 14282 kHz, om 2015 UTC richting zuid-west en
om 2020 UTC richting noord-west, en op 21280
kHz, om 2030 UTC richting noord-west en om
2035 UTC richting zuid-west.

EUROPESE INFO-NETTEN

In Europa kan iedereen informatie horen in
alle normale AMSAT-netten. Phase 3C weegt bij
zijn lancering 140 kg maar als hij is
aangekomen in zijn uiteindelijke baan is zijn
massa afgenomen tot 90 kg. Met de antennes
meegerekend is de hoogte van de satelliet
1,35 m en de breedte 2 m. Alle richt antennes
aan de satelliet zijn rechtsom cirkulair
gepolariseerd. De gekombineerde rondstraler
voor 2 m en 70 cm is lineair gepolariseerd en
heeft een gain van - 2 dBi. De gains van de
richtantennes hebben de volgende waarden: 2 m
antenne: 6 dBic, 70 cm antenne: 10 dBic,
23 cm helix: 11 dBic en 13 cm helix: 12 dBic.

ANTENNE MOGELIJKHEDEN

De zonnepanelen van de satelliet zullen
aanvankelijk een vermogen van 40 W kunnen
leveren maar na 3 jaar zal dit zijn afgenomen
tot 25 W. De mode B en mode L relais stations
leveren maximaal 50 W PEP uitgangs vermogen.
De gebruiker zal 21,5 dBW EiRP uplink signaal
moeten genereren voor mode B om 20 dB
signaal/ruis verhouding te krijgen in de
downlink. Dit komt overeen met 10 W in een 12
dBic antenne. Voor een goede ontvangst op 2 m
zou een antenne met meer dan 10 dBic moeten
worden gebruikt. Bij mode L heeft de gebruiker
28,8 dBW EiRP nodig in de uplink. Dit komt
overeen met 3 W in een 24 dBic antenne of 50 W
in een 12 dBic antenne. Voor de ontvangst
op 70 cm zou een antenne met minstens 13 dBic
moeten worden gebruikt. In een goed ontvangst
systeem moeten de bakens minstens 17 dB boven
de ruis kunnen worden ontvangen. RUDAK heeft
een uitgangs vermogen van 6 W en mode S heeft
1 W vermogen. In de uplink van mode S is 21,5
dBW EiRP nodig voor een signaal/ruis
verhouding van 10 dB in de downlink. Dit komt
overeen met 10 W in een 12 dBic antenne. Voor
de ontvangst van mode S moet een antenne worden
gebruikt met minstens 25 dBic, bijvoorbeeld een
1 m parabool. Naast de in het vorige HAMSAT
Bulletin vermelde frekwenties van Phase 3C
blijkt mode S ook nog een bakenzender te
hebben op 2400,325 MHz. Mode J is vooral
bedoeld voor amateurs in landen waar het
moeilijk is de beschikking te krijgen over
23 cm zendapparatuur. Amateurs in westerse
landen worden verondersteld alleen gebruik
te maken van de 23 cm uplink van mode JL.

BRAZIL PEACETALKER

De Braziliaanse amateur satelliet organisatie
BRAMSAT en AMSAT North America (AMSAT-NA)
hebben in principe besloten samen een
educatieve amateur satelliet te gaan bouwen.
Deze kleine satelliet, Brazil Peacetalker
genaamd, moet telemetrie en andere informatie
gaan uitzenden door middel van een spraak
synthesizer. De signalen van de satelliet
moeten gemakkelijk kunnen worden ontvangen
met minimale ontvangst apparatuur, bijv in
scholen. De berichten worden door de
satelliet uitgezonden in verscheidenen talen,
zoals Engels, Portugees, Russisch, enz. Het
voorlopige ontwerp van de satelliet is al
gereed. De lancering naar een cirkelvormige
baan bij 800 km hoogte is gepland voor
begin 1989. Misschien kan de satelliet worden
gelanceerd samen met de packet radio satelliet
PACSAT van AMSAT-NA.

HEALTHSAT 1

Tijdens een vergadering in Geneve hebben
vertegenwoordigers van AMSAT-NA, de Verenigde
Naties en Russische ruimtevaart-instanties
vorderingen gemaakt bij voorbereidingen voor
een internationaal projekt waarbij verscheidene
kleine packet radio satellieten worden gebouwd
en gelanceerd vanuit het Russische ruimtestation
MIR en later eventueel ook door middel van
andere Russische raketten. Men wil beginnen met
de lancering vanuit MIR van een kleine packet
radio satelliet, voorlopig HEALTHSAT 1 genaamd,
binnen 18 maanden. Deze satelliet moet
communicatie voor medische doeleinden mogelijk
maken tussen medici in afgelegen streken waar
andere communicatie middelen ontbreken of
onvoldoende zijn. Men wil deze satelliet
gebruik laten maken van frekwenties in de
buurt van de 2 m en 70 cm amateurbanden. Mocht
dit niet lukken, dan wordt het een OSCAR
amateur satelliet, die gebruik maakt van
frekwenties in de 2 m en 70 cm amateurbanden
(mode J). De satelliet zal moeten kunnen worden
gebruikt met zeer eenvoudige middelen.
Aldus Nico, PA0DLO die tegenwoordig ook
gebruik maakt van Hobbyscoop's buitenlandse
contacten.

ANDER RUIMTEVAART TIJDSCHRIFT

Het maandblad Meteoor heeft zijn 50-ste nummer
laten verschijnen vol ruimtevaartnieuws. Het
blad vierde dit jubileum door naar een nieuwe
drukker toe te stappen en een volwassen
tijdschrift te worden. Men geeft veel tekst
informatie afgewisseld met zw/w foto's omdat
men van mening is dat de ruimtevaart gediend
is met snelle berichtgeving en niet met oude
verhalen in vier kleurendruk.
De verhalen in het 50e nummer gaan over de
bestedingen van NASA in 1989, de 'Kosmische
Glasnost' van de Russen en onder meer over
het 'werkpaard' van de Europese Ruimtevaart
Ariane-5. Meteoor maakt de indruk zeer goed
op de hoogte te zijn. Het kost f 30.- per
jaar (11 nummers) en is te verkrijgen door
betaling op giro 5521205 van het maandblad
Meteoor, Mosbeek 26, 5501 BD Veldhoven. Een
proefnummer kost f 2,95

GRATIS PROEFNUMMER

In Nederland is eigenlijk maar een blad dat
zich uitsluitend met het testen van (semi-)
professionele programmatuur bezig houdt. Dat
is het tijdschrift voor de zakelijke PC
gebruiker: Software Magazine. De testen
die daarin staan zijn meestal afkomstig van
deskundigen op enig gebied: bv van accountants
als het over boekhoud programma's gaat. NOS
Hobbyscoop biedt (ism met Software Magazine)
voor de luisteraars een gratis proefnummer
aan. Daarvoor moet u even onderstaande bon
uitprinten en invullen en op een briefkaart
plakken. Vergeet het eigen adres niet!

---------------------------
> NOS - RADIO  HOBBYSCOOP <

> betr: Software Magazine <

> P o s t b u s   1 2 0 0 <

> 1200  BE      HILVERSUM <
---------------------------

HORIZON TV-UITZENDING

Volgende week stelt Horizon van NOS-TV op
Nederland 3 een aantal zeer opvallende
elektronische zaken aan de orde. Een primeur
is het verhaal over de wisbare optomagnetische
recording ofwel een soort Compact Disk waarmee
je ook beeld kan opnemen en weergeven. Verder
aandacht voor de manier waarop micro
elektronica kan helpen bij tolheffing op
autowegen en de verdere implicaties van
'road pricing'. Daarnaast wordt in deze
aflevering getoond hoe je binnen een half
uur de koppeling van je auto kunt verwisselen
en waarom Belgische voetballers prijsschieten
in een Bioscoop. Horizon begint om 20.29 op
maandag 18 april.
