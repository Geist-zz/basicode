135, woe 23 mrt '88

GEWICHTLOZE REVOLUTIE

Er wordt wel gezegd dat de volgende
industriele revolutie zich gaat voltrekken in
de ruimte. Allerlei stoffen kunnen beter
worden gefabriceerd in gewichtloze
omstandigheden. De westerse mogendheden
hebben de laatste jaren weinig gelegenheid
gehad om op lange ruimtevluchten te
experimenteren met ruimteproduktie. Op 29
februari 1988 vond wel een korte raketvlucht
plaats vanaf de lanceerinstallatie ESRANGE in
Kiruna in Noord Zweden.

ESA

De vlucht maakte deel uit van het MASER
programma van de Zweedse ruimtevaart
organisatie. (MASER is hier een
afkorting die niets van doen heeft met de
maser als broertje van de laser.) Aan boord
van de raket waren acht experimenten voor
onderzoek naar verschijnselen in
gewichtloosheid. Zeven daarvan waren
afkomstig van de Europese ruimtevaart
organisatie ESA. Een jaar eerder
was er een vergelijkbare vlucht geweest.
Behalve aan het Zweedse MASER programma neemt
ESA ook deel aan het Duitse Texus project.

ZEVEN MINUTEN ZONDER ZWAARTEKRACHT

Een raket die vanaf de Aarde gelanceerd
wordt, komt na de aandrijvingsfase terecht in
een vrije vlucht. Voor voorwerpen binnen het
projectiel vallen dan de gebruikelijke
zwaartekrachts effecten weg. Zo'n toestand
waarin alles zweeft, kunnen we ons ook
voorstellen in een vrij vallende lift. De val
van een onfortuinlijke lift vindt na enkele
seconden een abrupt einde, de raketvlucht
boven Zweden kon men zeven minuten en
achttien seconden laten duren.

LEGERINGEN EN KRISTALLEN

In gewichtloosheid is er geen boven of onder.
De bekende regel dat lichte dingen komen
bovendrijven en zware dingen zinken, geldt
niet meer. Zo kan men stoffen vermengen, die
dat onder aardse omstandigheden helemaal niet
toelaten. Op die manier kunnen bijvoorbeeld
metaallegeringen met unieke eigenschappen
ontstaan. Kristallen die zich in een
vloeistof vormen, zakken niet naar beneden.
Kristallen die men in gewichtloosheid maakt,
hebben daardoor een veel nettere opbouw dan
hun aardse tegenhangers.

RUIMTESTATION COLUMBUS

Tijdens de MASER vlucht konden twee
onderzoekers op de grond via een
rechtstreekse televisieverbinding het verloop
van hun vloeistof experimenten volgen. Alles
kan natuurlijk veel mooier gedaan worden op
langdurige bemande ruimtevluchten. De
experimenten aan boord van de raket vormen
dan ook een aanloop tot proeven die moeten
worden uitgevoerd in het toekomstige
ruimtestation Columbus.

TOEPASSINGEN RUIMTEPRODUKTIE

Op het ogenblik is het maken van kristallen
en legeringen in gewichtloosheid nog helemaal
in de onderzoeksfase. Men verwacht echter dat
er op den duur in de ruimte een geregelde
produktie zal komen van uiterst zuivere
stoffen. Toepassingen voor dergelijke
materialen zijn er in de elektronica, in de
lucht- en ruimtevaartindustrie en in de
medische wereld. (Pim van Tend bewerkte voor
ons dit ESA persbericht)

FLASH 88 CATALOGUS IS UIT!

Het luchtvaart enthousiasme groeit nog
steeds, mede dankzij vele vliegshows
waar spectaculaire demonstraties te
zien zijn. Maar ook een film als
Top Gun stimuleert dit enthousiasme.
Niet alleen krijgt de Kon. Luchtmacht
steeds meer aanmeldingen voor piloten,
maar ook op het gebied van de
'luchtvaart lectuur' is dit het geval.
De uitgever Flash Aviation is dan ook
weer met een nieuwe volledig up date
catalogus uitgekomen. Deze catalogus
is in tegenstelling tot bijna alle
bladen geheel GRATIS aan te vragen bij:
Flash Aviation, Postbus 855, 5600 AW
Eindhoven.

OPMERKINGEN BIJ BELASTINGPROGRAMMA

Onlangs zonden we een programma uit ter
bepaling van de inkomsten belasting over het
fiscale jaar 1987. Dit programma bevatte nog
een aantal belastingtechnische fouten, zoals
al bleek uit de correctie die we vorige week
in de Beeldkrant plaatsten. Dhr. De Roos uit
Amstelveen ontdekte echter dat er nog meer
onjuistheden in het programma zaten. Hier
volgen zijn bevindingen.

ALGEMEEN

Zoals reeds in de aankondiging van
het programma werd gezegd, werden er al
enkele wijzigingen aangebracht. Deze
waren op het eerste gezicht opgemerkt.

Het programma is helaas door de tand
des tijds wat verouderd en bevat niet
meer de controles, die een goede
werking waarborgen. Een aantal van de
ontbrekende controles zijn op een niet
zo elegante manier verwerkt in mededelingen
als 'max. f.xxxx' of '1-12',
maar elke andere input wordt zonder
meer geaccepteerd en verwerkt.

AUTO VAN DE ZAAK

Als u een auto van de zaak heeft, zult
u meestal een vergoeding aan de werkgever
betalen. Dat bedrag kunt u in de huidige
opzet van het programma niet kwijt, maar
het beinvloedt wel het bedrag, dat u bij
34a moet invullen (en dus ook de belasting
berekening!), dus denk daaraan terdege.

In het geval 'auto van de zaak' kunt
u geen reiskosten (4c) aftrekken; het
programma geeft u de toegestane f.200
(dat mag iedereen minimaal aftrekken)
met de mogelijkheid om, als u niet accoord
gaat, een hoger bedrag in te vullen, dat
in het totaal bedrag wordt meegenomen!

AUTO VAN PARTNER E.A. PROBLEMEN

Bij het invullen van de belaste som
van de auto van de partner moet u de
berekening zelf maken; denk aan de
bovengenoemde aftrek i.z. vergoeding
aan de werkgever.
Verder is voor invulling van het
formulier van belang, dat het programma
weet, dat:
   A: u gehuwd was in 1987 en
   B: uw partner inkomsten had.
Het programma vraagt in 1790 e.v. een
(1) input voor die twee vragen, zodat
de computer ofwel aanneemt dat de partner
meeverdiende, ofwel onjuiste vrijstelling
voor rente en dividend gaat geven!

VERVOLG 'PARTNERPROBLEMEN'

Bij 'inkomen van partner' gaat het
met de reiskosten fout, ingeval deze
een auto van de zaak had, dan wel dat
het inkomen uit vroegere arbeid betreft.
Ook de 4%-regeling is hier niet goed,
doordat de variabelen D1 en D2 zijn
verwisseld in regels 2180 e.v.,
de aftrekpost is gelijk aan het bedrag
dat aan vergoeding ontvangen werd, en
de controle, die regel 2210 moet maken
mist hierdoor ook zijn doel.

DIVIDEND/RENTE

In de eerste plaats dienen de inkomsten
uit obligaties, en de kosten daarop, dit
jaar (1987) bij 'rente' en niet bij het
hoofdstuk 'effecten' te worden vermeld.

De vraag over ingehouden dividend-
belasting ontbreekt, waardoor aan het
eind van de rit de berekening van nog
te betalen/ontvangen IB niet meer goed is.
De vrijstelling dividend is zonder meer
te wijzigen door ieder inputbedrag en
wordt dan ook geaccepteerd. Let ook nog
op bovenstaande waarschuwingen bij 'uw
partner' en lees de toelichting nog
extra door, want de vrijstelling geldt
niet voor alle dividenden !
Bij rentevrijstelling geldt ook dat
punt als bij dividendvrijstelling.

1:GIFTEN  --  2:ZIEKTEKOSTEN

Ad 1
Een volgend punt is de giften. Leest
u de toelichting svp en vult u dat deel
dan met de hand bij. Verder is het juiste
vraagnummer 27, en niet 26.

Ad 2
Als u ziektekosten wilt aftrekken, moet
u de maximering in 4070 vergeten, maar
wel de in de toelichting genoemde maxima
in de gaten houden; heeft u in de
voorgaande jaren geen aftrek gehad, dan
zal het programma weigeren de in dat
geval te hanteren vermenigvuldigings factor
1 te accepteren; regel 4040 e.v. (maxima:
zie blz.51 toelichting. Het verschil tussen
B en A mag niet groter zijn dan 3% van het
onzuiver inkomen van u en uw partner, met
een max. bedrag van f3350.- !)

PREMIE VOLKSVERZEKERINGEN

In vraag 22 worden de ingehouden en
op aanslag betaalde/ ontvangen premies
gevraagd en in regels 5900 e.v. in het
programma ingebracht. Hier worden weer
teveel controles ingebracht -regel 6120
b.v. door de maximering van regel 5980.
Let er wel op, dat als op uw inkomen de
rose tabel is toegepast, de berekening
niet opgaat.

REISKOSTEN

Door de berekening van de reiskosten
via een subroutine (22000) is het al
geregeld, dat het maximum f3420.- bedraagt.
Fout is echter, dat het programma in
regel 2070 dat maximum na aftrek van
de ontvangen vergoeding toepast.
In programma-taal gezegd moet C7 dan
C5 en/of A5 zijn, maar die waren al
van een maximum-etiket voorzien.
Hetzelfde geldt voor regel 1430 en de
daarmee samenhangende A6 en A8.

EN TENSLOTTE

Dit waren dan een aantal punten, die
tot nu toe werden geconstateerd.
Ook ik ben maar een amateur en ervan
overtuigd, dat er nog meer naar voren
komt bij invullen der biljetten, vooral
in samenhang met specifieke problemen.

Tot zover de opmerkingen van dhr. de Roos
uit Amstelveen. Graag willen wij hem hiervoor
bedanken. Mocht uzelf ook nog kritische
kanttekeningen bij het belastingprogramma
willen plaatsen, dan vernemen we dat graag
van u via postbus 1200. Er geldt immers: hoe
beter het programma wordt, des te meer zal
het u tot nut zijn!
