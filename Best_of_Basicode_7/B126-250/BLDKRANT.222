
222, maa 17 apr '89

BOEK OVER RUSSISCHE RUIMTEVAART

Twee Nederlandse amateur ruimtevaart
deskundigen zijn de eerste
buitenlanders die een boek hebben
geschreven over de Sovjet ruimtevaart.
Het boek zal overigens ook in het
Russisch worden uitgegeven. De Leidse
medisch-analist Bert Dubbelaar en de
Amsterdamse graficus Jaap Terweij
hebben dit buitengewone staaltje voor
elkaar gekregen met 'het Projekt
Saljoet'.

Dit boek geeft een overzicht over het
kernstuk van het Sovjet ruimtevaart
programma: het werken aan een
permanente menselijke aanwezigheid in
de ruimte. Tientallen jaren reeds
houden beide auteurs zich intensief
bezig met de ruimtevaart, ze bezoeken
congressen en tentoonstellingen, en
zijn kind aan huis bij instituten voor
ruimte onderzoek van vele landen in
Oost en West. Jaap Terweij zegt
hierover: 'Vanaf 1961, meteen bij de
start van Joeri Gagarin, was ik
enthousiast voor de ruimtevaart. Ik
vond het schitterend dat een jongen van
28 jaar als eerste mens de ruimte in
ging. Ik begon alles te lezen wat met
deze ruimtevlucht te maken had. Na mijn
eerste speurtochten begon ik te merken
dat er clubjes waren zoals de Jongeren
Werkgroep Ruimtevaart. In 1963 werd ook
ik daar lid van. Wij hadden een
bloeiende Sovjet-afdeling, iedereen
noemde ons een Russische vereniging.'
Bert Dubbelaar: 'Voor mij begon het in
1968, in de periode dat de Sojoez en
Apollo programma's opnieuw werden
gestart. Over de Amerikanen was er toen
heel veel materiaal maar de Russen
gaven niet zo erg veel informatie over
hun ruimtevaart escapades. Via de
Sovjet ambassade kreeg ik het adres van
de JWR (Jongeren Werkgroep
Ruimtevaart), daar werd ik toen de
specialist voor Russische ruimtevaart.'

RUSSISCHE RUIMTEVAART ERVARINGEN

Beide auteurs zijn ettelijke keren in
de Sovjet-Unie geweest, waar het niet
altijd even gemakkelijk was hun honger
te stillen naar meer informatie, meer
bezienswaardigheden en meer contacten.
'In de Sovjet-Unie heb je het probleem
dat je speciale visa moet regelen voor
elk bezoek op meer dan vijftig
kilometer buiten Moskou. In het
trainingscentrum of op de raketbasis
zijn we nooit geweest.' Dat blijft de
grootste wens van de twee ruimtevaart
deskundigen.

De wetenschappelijke instituten, waar
de toestellen worden ontworpen, de
programma's worden voorbereid, en de
resultaten van de vluchten worden
geanalyseerd, daar komen beide mannen
inmiddels wel makkelijk binnen. 'Een
grote overzichts tentoonstelling van
alle aspecten van de Sovjet ruimtevaart
vind je in Kaloega, de geboorteplaats
van Konstantin Tsjolkovski, de
grondlegger van de Russische
ruimtevaart'. Nog veel meer kunnen de
beide auteurs vertellen over hun
ervaringen met de Russische
ruimtevaart, maar dat staat natuurlijk
ook allemaal in hun boek 'Het Project
Saljoet' beschreven, dat overigens te
koop is voor f 34,50. Het ISBN nummer
is: 90-6265-503-3. Het boek telt 248
bladzijden.

PROGRAMMEREN IN AMIGA BASIC

door Roelf Sluman, 293 pag., uitgave
Kluwer, prijs f64.50 (programma
diskette als extra leverbaar voor
f49.50 excl. verzendkosten).
Voor steeds meer Amiga bezitters die
ook zelf willen leren programmeren in
de bij de computer horende Amiga Basic
vormt dit boek een duidelijke
inleiding. Aan de hand van tientallen
tips, trucs en listings maakt de auteur
u ook bekend met de typische Amiga
mogelijkheden als Bobs, Gels, Sprites,
Windows en de Amiga screens. Ook de
subprogramma's, die een programma in
een programma vormen, kunnen met een
aantal extra commando's, waarvan in het
boek de listings zijn opgenomen,
efficient worden gebruikt. In een
appendix zijn alle Amiga Basic
instructies overzichtelijk
gerangschikt. Een voor Amiga bezitters
aan te bevelen boekwerk! (Aldus onze
recensent Pieter Vijlbrief)

NIEUWE COMPUTER VAN APPLE

Komend weekend zal op de Mac World Expo
in de RAI te Amsterdam de opvolger van
de Apple Macintosh II worden
geintroduceerd: de Apple Macintosh
IIcx. Dit is het meest veelzijdige
Macintosh systeem, met hoge prestaties
en veel uitbreidings mogelijkheden.

De hoge verwerkings snelheid van de
Macintosh IIcx is met name te danken
aan de toepassing van een Motorola
32-bit 68030 microprocessor met een
kloksnelheid van 16 MHz, in combinatie
met een 68882 mathematische
coprocessor. De Page Memory Management
Unit (PMMU) maakt multitasking
mogelijk. Ingebouwde gegevens- en
instructie- 'caches' voeren de
verwerkings snelheid nog verder op. En
de nieuwe Apple FDHD schijfeenheid voor
1,44 Mb diskettes biedt compatibiliteit
met MS-DOS, OS/2 en ProDos formaten.

FLEXIBEL SYSTEEM

De Apple Macintosh IIcx is gemakkelijk
uit te breiden. Het RAM geheugen kan
tot 8 Mb worden aangevuld (standaard 2
of 4 MB). De drie NuBus uitbreidings
sleuven maken specialistische
configuraties mogelijk. Voor gegevens
opslag is een vaste schijf van 40 MB
ingebouwd. Verder kan een externe
schijfeenheid worden aangesloten, en
zijn verschillende video- kaarten
verkrijgbaar.

De Macintosh IIcx is kleiner en lichter
dan de Mac II. In geval van
stroomstoring start de machine vanzelf
weer op. Tot slot is het onderhoud
vereenvoudigd door betere
toegankelijkheid van de RAM en ROM
chips, en is het geluidsniveau van de
ventilator sterk verlaagd.

De Macintosh IIcx zal op de Mac World
Expo (van 19 tot 21 april) uitgebreid
worden gedemonstreerd. De goedkoopste
configuratie gaat ongeveer f 11.000,--
kosten (ex. BTW).

ONRUST OVER SUPERCOMPUTER

De recente bekendmaking van het Japanse
NEC-concern dat naar zeggen volgend
jaar een nieuwe supercomputer op de
markt gaat brengen, heeft bij de
Amerikaanse fabrikanten van
supercomputers grote onrust gezaaid.
Meer dan 20 miljard wetenschappelijke
verwerkingen per seconde kunnen door de
SX-X worden uitgevoerd. Dat is ongeveer
een kwart sneller dan de Cray-3 van het
Amerikaanse bedrijf Cray Rersearch. Dit
bedrijf komt gelijk met NEC uit met een
supercomputer. Voorlopig zal Cray nog
wel even een voorsprong behouden omdat
er veel software is geschreven voor de
Cray computers. Op de lange duur is het
niet ondenkbaar dat Amerika zijn
leidende positie in supercomputing zal
moeten afstaan aan Japan.

NIEUWE PHILIPS CD-TECHNIEK

Philips is een van de uitvinders van de
Compact Disc. Omdat de fabriek derhalve
vooraan staat bij de ontwikkeling van
dit opto-elektronisch medium, dat ook
nog steunt op computer techniek, zijn
uit Eindhoven veel verbeteringen van
het principe te verwachten.

In een van onze voorgaande uitzendingen
vertelden we u dat Philips een antwoord
heeft geformuleerd op de 18-bits en
20-bits techniek van andere
fabrikanten. De Philips techniek is
gebaseerd op een totaal ander principe
en wel van het niet parallel maar
serieel uitlezen van de bitstroom. Dit
principe heeft men gepatenteerd onder
Engelse naam 'Bitstream'.

SNELLE DATASTROOM

De digitaal/analoog conversie geschiedt
op een andere manier dan gebruikelijk.
De binaire samples van 16 bit worden
eerst in een snelle datastroom van ruim
11 MegaHertz omgezet en van daar
getransformeerd naar een analoog
signaal. Dat gebeurt via de
Delta-modulatie methode: als na een
positief bit een negatief bit komt en
zo verder blijft het signaal nul. Volgt
na een hoge bit, weer een en weer een
dan wordt het positieve deel van een
sinus ingezet, todat er een 0-bit komt
waarna de sinus omslaat en na meer
0-bits negatief wordt. De opeenvolging
van bits bepaalt dus de sinusvorm. Na
verdere verwerking blijkt deze techniek
een heel lineair signaal op te leveren
met minimale vervorming en afwezigheid
van glitches (schakelfouten).

FUNKAUSSTELLUNG

Philips zal de eerste spelers op de
Berlijnse Funkausstellung laten zien en
horen, waarna zij rond december
leverbaar zullen zijn.

Het is wel goed te realiseren dat het
hier om topapparatuur gaat, want op
veel versterkers of luidsprekers zal
het verschil (die laatste paar procent)
nauwelijks hoorbaar zijn. Philips
schakelt echter mede op dit principe
over omdat seriele chips een complete
digitale en geen half analoge techniek
mogelijk maken. Daardoor zijn
verouderings verschillen praktisch uit
te sluiten. (Aldus Hans G. Janssen)

LICENTIERECHTEN CD-SPELERS

BTS Systementwicklung uit Berlijn (BRD)
vordert miljoenen aan licentierechten
van CD-speler fabrikanten, behalve van
Philips. BTS beschikt over een patent
inzake de spoorvolging van de optische
systemen in een CD-speler. Philips en
BTS zijn inmiddels tot een vergelijk
gekomen. Kennelijk vond Philips het
verstandiger de risico's van een
juridische procedure af te kopen. Sony,
Harman Kardon, Denon en andere
fabrikanten van CD-spelers worden nu
met een vordering van 4 tot 8 mark per
verkochte speler geconfronteerd.
Daarbij gaat het alleen al in de BRD om
miljoenen D.Marken. Het BTS patent zou
ook gelden voor Japan, USA, Canada,
Engeland, Italie, Frankrijk,
Denemarken, Oostenrijk, Zwitserland en
Nederland. Philips ziet, ondanks de
betaalde afkoopsom, de zaak voor de
andere CD-fabrikanten niet somber in.
(Uit: Funkschau 1989-8)

TELECOM DAILY STOPT

'Aan de gebruikers van Telecom daily'.
Zo begint een bericht aan de Memocom
abonnees die geinteresseerd zijn in
computernieuws, waaronder Hobbyscoop.
De tekst gaat als volgt verder:
Sedert oktober 1987 heeft de redactie
van Telecom Magazine en de
Telecombrief, beiden uitgaven van VNU
Business Publications in Amsterdam, in
samenwerking met de PTT
Telecommunicatie afdeling Memocom, een
experiment voor een dagelijkse
elektronische nieuwsvoorziening op het
gebied van de telecommunicatie
uitgevoerd. (Hobbyscoop heeft daar
meerdere malen - met toestemming van de
redaktie - gebruik van gemaakt, zoals u
weet)
Ondanks de vele positieve reacties
heeft VNU Business Publications
Amsterdam besloten dit experiment
vanwege de vooralsnog beperkte
schaalgrootte te beeindigen. Aldus drs.
R.H. Bakker, hoofd Uitgeverij Computer
Publicaties van VNU. Wij betreuren dit
besluit omdat een poging om een snelle,
elektronische krant uit te brengen
daarmee is gestrand. De Beeldkrant zal
de brede inbreng van onder meer
redactrice Sandra Dol missen.

