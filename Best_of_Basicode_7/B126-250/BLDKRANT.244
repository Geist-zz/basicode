
244, woe 23 aug '89

AMSAT-OSCAR 13

Vanaf 14 augustus zijn de
kommandostations bezig geweest met een
standverandering van OSCAR 13. Als
gevolg van de veranderende stand van de
zon ten opzichte van de zonnepanelen
van de satelliet moest zijn stand weer
30 graden worden gewijzigd. Dit
betekent dat de antennes van OSCAR 13
niet meer optimaal naar de aarde zijn
gericht wanneer de satelliet zich bij
zijn apogeum bevindt maar pas enkele
uren na de apogeumpassage. Een
aangepast gebruiksschema is nu dan ook
van toepassing tot 23 november: mode B
van mean anomaly phase 3 tot 160 en van
phase 200 tot 240, mode JL van phase
160 tot 200 en alle relaisstations
uitgeschakeld van phase 240 tot 3.
Omdat de satelliet elke omloop bij zijn
perigeum enige tijd in de schaduw van
de aarde komt, mag hij tijdens de
perigeumpassages niet worden gebruikt.
Mode S is voorlopig in bedrijf van
phase 201 tot 217. Rond 16 november
wordt de stand van OSCAR 13 weer
teruggebracht naar zijn nominale
waarde, die hij in de afgelopen maanden
ook had. Daarom is in november weer een
wijziging van het gebruiksschema te
verwachten.

MODE S RELAIS WERKT WEER

DB2OS, een van de OSCAR 13
kommandostations, is erin geslaagd de
problemen met het mode S relaisstation
op te lossen. Na enige diskussies over
de mode S problemen tijdens het
DATASPACE '89 Colloquium in Surrey
gingen enkele betrokkenen opnieuw aan
het experimenteren met het mode S
relais. Het probleem was dat het mode S
baken niet wilde uitschakelen zodra het
mode S relais werd ingeschakeld. Daarom
was zeer veel uplinkvermogen nodig om
het relais te kunnen gebruiken. Dank
zij de medewerking van DF5DP en ON6UG
wist Peter, DB2OS, het mode S baken
onder direkte besturing uit te
schakelen terwijl het relaisstation in
bedrijf bleef. Toen bleek het relais,
voor het eerst sinds de lancering,
uitstekend te funktioneren. De
problemen bleken te worden veroorzaakt
door een fout in de mode S besturings
interface. Gelukkig is deze fout te
omzeilen door een wijziging in de
programmatuur in de boordcomputer. Deze
wijziging zal waarschijnlijk voor eind
augustus zijn geimplementeerd, zodat
het mode S relais spoedig op
regelmatige basis in bedrijf zal kunnen
zijn met goede downlink signalen.

Inmiddels is een merkwaardig
verschijnsel waargenomen: hoewel de
mode B en mode S uplinkbanden
verschillend zijn, blijken mode B
uplinksignalen toch ook in de mode S
downlinkband te verschijnen. Om
onderscheid te kunnen maken wordt men
geadviseerd USB te gebruiken in de mode
B uplink als men via mode S wil werken
en LSB als men via mode B wil werken.
Het mode S relais inverteert niet.

RUDAK

In december wil men de laatste pogingen
ondernemen om het digitale RUDAK
relaisstation in OSCAR 13 in bedrijf te
krijgen. Men verwacht dat de fout in de
RUDAK-apparatuur temperatuur-
afhankelijk is. In december zijn de
temperaturen in de satelliet hoger en
kunnen verder worden verhoogd door het
inschakelen van extra apparatuur in de
buurt van het RUDAK systeem.

AMATEUR RADIO VANUIT SPACE SHUTTLE

De eerstvolgende amateur radio
aktiviteiten vanuit een Amerikaanse
Space Shuttle zijn gepland in 1990. Ron
Parise, WA4SIR, zal dan deel uitmaken
van de bemanning van de ASTRO-1 missie
aan boord van Space Shuttle Columbia.
Momenteel is de lancering van deze
vlucht STS-35 gepland op 26 april 1990.
WA4SIR wil dan het Shuttle Amateur
Radio Experiment 2 (SAREX 2) aktiveren.
Hierbij wordt gebruik gemaakt van
dezelfde zend-ontvanger die eerder is
gebruikt door Owen Garriott, W5LFL, en
Tony England, W0ORE. Er zullen weer
FM-verbindingen worden gemaakt in de 2
meter band, maar deze keer zal er ook
een packet radio TNC gekoppeld zijn aan
de apparatuur. Met behulp van de TNC
zullen niet alleen direkte packet radio
verbindingen worden gemaakt maar zijn
er meer mogelijkheden. Het systeem kan
als baken fungeren, waarbij een
mededeling van maximaal 1800 karakters
herhaald kan worden uitgezonden vanuit
een geheugen. Zo kunnen de astronauten
berichten over hun missie en over de
SAREX aktiviteiten naar alle
geinteresseerden zenden. Ook zal het
systeem een ROBOT-mode bevatten, zodat
iedereen een automatische verbinding
tot stand kan brengen met SAREX, ook in
de perioden waarin de astronauten geen
tijd hebben voor het maken van direkte
verbindingen. Omdat de baanhelling
tijdens deze vlucht slechts ongeveer 26
graden zal zijn, zal de Shuttle helaas
vrijwel niet binnen het bereik van
Nederland komen.

In juni of juli 1990 zal er weer een
zendamateur aan boord zijn tijdens een
Space Shuttle vlucht. Ken Cameron,
KB5AWP, wil proberen weer aktief te
zijn met amateur radio vanuit de
Shuttle tijdens deze vlucht STS-37.
Omdat het hier een volledig militaire
missie betreft is het niet zeker dat
toestemming wordt verkregen voor
amateur radio aktiviteiten. Een
voordeel is wel dat de baanhelling bij
deze vlucht ongeveer 57 graden zal
zijn, zodat de Shuttle dan goed te
bereiken zal zijn vanuit Nederland.
(Met dank aan Nico Janssen, PA0DLO)

EPIRB

Binnenkort moeten alle schepen die
onder de internationale wetgeving
vallen, uitgerust zijn met een
Emergency Position Indicating Radio
Beacon (EPIRB). Dit is een zelfdrijvend
noodradiobaken dat werkt via een van de
Cospas/Sarsat satellieten. Een en ander
werd vastgelegd in het kader van het
toekomstige nood- en veiligheids
systeem (het Global Maritime Distress
and Safety System).

NAUWKEURIGE PLAATSBEPALING

De EPIRB is een noodradiobaken dat
automatisch geactiveerd wordt zodra het
in het water terecht komt. Daarnaast
bestaat ook de mogelijkheid om het met
de hand in te schakelen. Is het baken
eenmaal geactiveerd, dan zendt het
gecodeerde signalen uit waarin o.a. de
roepnaam van het in nood verkerende
schip is opgenomen. Bij de meer
geavanceerde bakens is het ook mogelijk
extra signalen uit te zenden, zoals de
aard van de noodsituatie.

De noodsignalen van de EPIRB's bereiken
de Cospas/Sarsat satellieten die een
baan rond de aarde beschrijven. De
opgevangen signalen worden aan boord
van de satelliet bewaard totdat deze
binnen het bereik van een van de
stations op aarde is. De vertraging die
hierdoor optreedt kan in extreme
gevallen oplopen tot 3 uur. Een groot
voordeel is echter dat een noodsignaal
van een schip altijd ontvangen wordt en
er een redelijk nauwkeurige
positiebepaling kan plaatsvinden.

INMARSAT

Een andere mogelijkheid wordt geboden
door de Inmarsat satellieten, die een
geostationaire baan beschrijven op
ongeveer 36.000 km. boven de evenaar.
Zij bevinden zich blijvend op een vast
punt en zijn 24 uur per dag bereikbaar:
ontvangen signalen worden dus zonder
noemenswaardige vertraging doorgegeven
aan een Reddings Coordinatie Centrum.
Het nadeel is echter dat bepaalde
gebieden - o.a. de poolgebieden - niet
door het systeem bereikt worden.
Speciale voorzieningen zullen dan
noodzakelijk zijn voor een nauwkeurige
positiebepaling: de actuele positie
moet door de EPIRB's zelf uitgezonden
worden, wat betekent dat ze vooraf
geprogrammeerd moeten worden. Om die
reden zal waarschijnlijk gekozen worden
voor het Cospas/Sarsat systeem, hoewel
de discussie hierover nog niet is
afgerond. (Uit: Electronaut)

LANCERING GALAXY EN SBS-6 IN 1990

Groot was het vertrouwen in de Europese
ruimtevaart, toen vorige maand het
contract werd getekend tussen Hughes
Communications Inc. en ARIANESPACE. Het
betreft de lancering van twee
telecommunicatie satellieten, de GALAXY
VI en de SBS-6. De twee satellieten
gaan deel uitmaken van de momenteel uit
negen satellieten bestaande vloot van
Hughes.

GALAXY VI

Galaxy VI is een HS 376 satelliet met
een lanceergewicht van 1250 kg. De
satelliet is voorzien van een 24 C-band
transponder en wordt geplaatst op 91
graden Westerlengte. 'Op aanvraag'
kunnen telecom diensten geboden worden,
evenals videotransmissies en
distributie van tv-kanalen voor kabel-
en microgolf- netwerken.

SBS-6

De tweede satelliet, genaamd SBS-6, is
een HS 393 model, met 19 Ku-band
transponders en een lanceergewicht van
2400 kg. De SBS-6 wordt geplaatst op 72
graden Westerlengte. De satelliet zal
worden gebruikt in samenwerking met de
SBS-4 en SBS-5 satellieten. Hughes wil
hiermee een verdere commerciele
doorbraak bereiken van zijn Ku-band
netwerk.

Ariane 4, Arianespace's grootste raket,
zal de beide satellieten moeiteloos in
een keer op de plaats van bestemming
brengen. De lancering is gepland voor
juni 1990.

LUCHTVAARTBEURS IN AVIODOME

In het luchtvaartmuseum Aviodome op
Schiphol wordt in het weekend van 21 en
22 oktober weer het jaarlijkse
'avioplein' georganiseerd. Dit is een
luchtvaartbeurs waar geinteresseerden
en verzamelaars de gelegenheid krijgen
om allerlei spullen die te maken hebben
met de vliegerij te ruilen of te
verkopen.

Bij dit evenement, dat inmiddels is
uitgegroeid tot de grootste
luchtvaartbeurs van ons land, zal weer
een grote verscheidenheid aan artikelen
uit de luchtvaart worden aangeboden:
van boeken en tijdschriften tot
onderdelen van vliegtuigen, foto's,
ansichtkaarten, videobanden en
artikelen die in de loop der jaren zijn
uitgegeven ter herinnering aan
belangrijke vluchten en luchtvaart
evenementen. Voor het eerst wordt dit
jaar een hoek ingericht voor
verzamelaars van vliegtuigmodellen.

De beurs is dagelijks geopend van 10.00
tot 17.00 uur. Iedereen die een tafel
wil reserveren kan dat telefonisch doen
bij het Aviodome: 020-6041521.

