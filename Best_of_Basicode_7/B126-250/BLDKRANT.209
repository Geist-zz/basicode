
209, maa 20 feb '89

PC-ZAKBOEKJE WORDPERFECT

door Mella Mincberg, 96 pag.,uitgave Kluwer,
prijs f 24,50 (zakformaat: 11x24 cm).
Dit handige naslagwerkje voor WP-gebruikers
(van versie 4.1 als ook van versie 4.2) is
zowel voor beginners als gevorderden erg
geschikt. We troffen slechts een foutje aan op
pagina 12 (PGUP voor verschillende funkties),
maar verder ziet het boekje er zeer goed uit.
Een gevorderde WP-gebruiker zal bij het
doorbladeren toch wel enkele funkties
tegenkomen, die tot dusver misschien niet
werden gebruikt, maar bij nader inzien erg
handig blijken te zijn. Een beginneling zal
veel plezier hebben van dit handige
overzicht. Alles is kort doch duidelijk
beschreven. Een nuttig boekje!

PC-ZAKBOEKJE LOTUS 1-2-3

door Mary Campbell, 103 pag., uitgave Kluwer,
prijs f 24,50 (zakformaat: 11x24 cm).
Dit boekje vormt met zijn 7 hoofdstukjes een
handig overzicht voor LOTUS 1-2-3 gebruikers
(zowel van versie 1 als van versie 2).
Achtereenvolgens worden behandeld: de 1-2-3
commando's, de PrintGraph commando's,
funkties, macrocommando's, speciale toetsen in
macrocommando's, funktietoetsen en
cursorbesturings toetsen. Alles is alfabetisch
gerangschikt en dus snel terug te vinden.
Zowel nieuwe als gevorderde gebruikers zullen
veel nut van dit handige naslagwerkje hebben.

WERKEN MET MS-DOS

door Van Wolverton, 552 pag., uitgave Kluwer,
prijs f 94,50. 3e herziene, uitgebreide druk.
Dit bekende naslagwerk over MS-DOS omvat nu
alle versies tot en met 3.3. Het boek is zowel
een uitgebreide cursus over het werken met
MS-DOS als een uitgebreid en overzichtelijk
naslagwerk. Voor mensen, die 'alles' over dit
besturings systeem willen weten hoort dit boek
binnen handbereik in de buurt van hun PC te
liggen. Er zijn veel boekjes over dit
onderwerp verschenen. Beginners kunnen vaak
volstaan met een eenvoudig inleidend werkje.
Maar al gauw wil men meer. Dan is het
aanschaffen van dit boekwerk zeker het
overwegen waard. (Aldus Pieter Vijlbrief)

EISA

De initiatiefnemers achter de Extended
Industry Standard Architecture (EISA) hebben
onlangs bekend gemaakt dat de belangrijkste
specificaties van EISA gereed zijn. Het gaat
hierbij om mechanische, elektronische en
systeemconfiguratie specificaties.

Bij de vergelijking van het ontwerp van de EISA
kaart met die van Micro Channel (MCA) hebben
veel kaartfabrikanten geconcludeerd dat EISA
een betere functionaliteit biedt en dat
bovendien ontwikkelingen makkelijker te
realiseren zijn binnen de EISA standaard.
Voordelen van EISA zijn: snellere gegevens
verwerking, meer kaartruimte, meer elektrische
kracht en het bestaan van een open industrie-
standaard specificatie.

De oorpsronkelijke EISA-groep is op 13-9-1988
opgericht door onder andere Compac, Epson, NEC,
Hewlett-Packard, Olivetti, Tandy en Zenith.

EISA SPECIFICATIES

EISA specificeert een 32-bit bus uitbreiding
op de bestaande 8-/16-bit industriestandaard
uitbreidingsbus. Door de verbreding van de
bandbreedte stelt EISA PC-fabrikanten in staat
om de gewenste specificaties te leveren voor
toekomstige werkgroep- applicaties en tegelijk
compatibel te blijven met het huidige bestand
van bijna 20 miljoen industrie- standaard PC's
en aansluitbaarheid te verzekeren met een groot
scala van mini-computers en mainframes.

SCIENCE AND TECHNOLOGY PRIZE 1988

Professor dr Niklaus Wirth, de uitvinder van
de PASCAL programmeertaal voor computers, is
uitgeroepen tot de winnaar van 1988 van de IBM
Europe Science and Technology Prize.
Deze prijs bestaat uit 100.000 ECU (European
Currency Unit). De prijs wordt aan dr Wirth
toegekend op grond van het feit dat hij in 1968
PASCAL heeft ontwikkeld. Sindsdien is deze
programmeertaal uitgegroeid tot een van de
meest wijdverbreide ter wereld.

Een programmeertaal wordt gebruikt om computers
te instrueren een vooraf bepaalde reeks
bewerkingen te verrichten, bijvoorbeeld om iets
af te drukken of te tekenen of om een reeks
wiskundige berekeningen uit te voeren. Vanwege
zijn veelzijdigheid wordt PASCAL tegenwoordig
op praktisch alle soorten computers toegepast.
Omdat PASCAL gemakkelijk kan worden aangepast,
hebben vele gebruikers zelf ingrijpende
wijzigingen aangebracht om deze taal aan hun
specifieke behoeften aan te passen.

NIKLAUS WIRTH

Dr Wirth is professor in de computer wetenschap
aan de Zwitserse Eidgenossische Technische
Hochschule (ETH) in Zurich. Tot 1967 was hij
assistent- professor aan de faculteit voor
computer wetenschappen van de Stanford
universiteit in Californie, waar hij PL360,
een programmeertaal, en het merendeel van Algol
W ontwikkelde. In 1967 werd hij assistent-
professor aan de universiteit van Zurich, en
in 1968 kwam hij bij de ETH in Zurich, waar hij
tussen 1968 en 1970 PASCAL ontwikkelde.

Zijn recente activiteiten omvatten ontwerp en
ontwikkeling van Ceres -een werkstation met
hoge prestaties- en een besturings systeem
genaamd Oberon. Hij werd voor de prijs van 1988
gekozen door een commissie van dertien leden,
afkomstig uit acht verschillende Europese
landen, waaronder Nederland. De voorzitter van
die commissie is dr Pierre Aigrain uit Parijs,
wetenschappelijk adviseur van de president van
de Thomson Groep en voormalig staatssecretaris
voor onderzoek van de Franse regering.
Het doel van deze prijs, die jaarlijks wordt
toegekend, is het erkennen van buitengewone
prestaties op het gebied van wetenschap en
techniek door Europese onderzoekers.
Medewerkers van IBM komen niet voor deze prijs
in aanmerking. (Uit: Telecom Daily)

JeT

Een 'Jet' is een centrum voor Jeugd en
Techniek, waar jongens en meisjes buiten
schooltijd terecht kunnen om kennis te maken
met natuurwetenschappen en techniek. Ze kunnen
er in een Jet-Snuffelhoek of in de JeT-
Werkplaatsen zelf bezig zijn met apparatuur en
machines. Het gaat erom dat ze natuur-
wetenschappen en techniek leuk gaan vinden,
dat ze zich er verder in gaan verdiepen en
gemotiveerd raken voor technische beroepen.
Er wordt speciaal aandacht geschonken aan de
meisjes. Het blijkt dat meisjes nog steeds te
weinig gestimuleerd worden om zich met
techniek te bemoeien.

Achter het initiatief van dit centrum staan
drie landelijke organisaties op het terrein
van de jeugd en de techniek:
- de Federatie De Jonge Onderzoekers,
- het Project Technika 10 en
- de Stichting Ontdekhoek Nederland.
De Jonge Onderzoekers is een al lang bestaande
organisatie met een flink aantal lokale
vestigingen, waar jongeren (meestal jongens)
in de leeftijd van 8 tot 18 jaar komen.
Technika 10 is een wat jonger (door vrouwen
geleid) project dat met veel succes technische
clubs voor meisjes van 9 tot 13 jaar van de
grond tilt.
De Ontdekhoek schenkt vooral aandacht aan
techniek voor zeer jonge kinderen.
Naar alle organisaties is een grote toeloop,
wachtlijsten zijn daar dan ook heel normaal.

De drie organisaties hebben voor de nieuwe
aanpak een aparte stichting in het leven
geroepen en een projectbureau ingericht dat
het initiatief verder vorm geeft. De Stichting
JeT ontvangt subsidie van de Stichting
Publieksvoorlichting over Wetenschap en
Techniek (PWT).
Voor meer meer informatie over JeT kunt u
zich wenden tot de Stichting IVIO, Schans
1802, 8231 KA Lelystad.

BRAILLEMACHINE

De Engelse blindenuniversiteit heeft een
draagbare braillemachine ontwikkeld die werkt
op batterijen.

In het brailleschrift zijn de letters gecodeerd
in een patroon van bobbeltjes op het papier.
Per letter worden maximaal zes bobbeltjes
gebruikt, die in een H-vorm zijn gerangschikt.
De blinde voelt waar bobbeltjes staan en waar
niet, en herkent zo de letter. Het zespunts
systeem is bruikbaar voor de meeste talen en
omvat 63 tekens. Er bestaat ook een steno-
versie van.

TOETSENBORD

De braillemachine drukt de bobbeltjes in het
papier, die corresponderen met de letter die
via het toetsenbord wordt aangegeven. Het
toetsenbord heeft niet de gewone indeling; er
zijn veel minder toetsen. Het toetsenbord is
een ontwerp dat na veel onderzoek uit de bus
is gekomen. De aanslag is uitermate licht. In
verhouding tot oudere machines is het nieuwe
draagbare type buitengewoon snel en stil.
Er is ook een correctie mogelijkheid:
aangebrachte bobbeltjes worden dan weer plat
geslagen. Verder beschikt de machine over een
geheugen, waardoor tekst kan worden ingevoerd
die pas later in het papier wordt gedrukt.

ACHT PUNTJES PER BYTE

Voor computers, muziek, wiskunde en Japans is
een braille systeem met zes puntjes niet
voldoende. Hier gebruikt men tekens met acht
puntjes. Ook dergelijke tekens kunnen met de
nieuwe machine worden gemaakt.

Nadere informatie is verkrijgbaar bij het
Royal National College for the Blind, College
Road, Hereford HR1 1EB, Engeland, telefoon
09 - 44 432 265725. (Uit: Mens en Wetenschap,
16e jaargang nummer 2, februari 1989).

NOORDELIJK AMATEURTREFFEN

Op zaterdag 25 februari a.s. zal in het
Martinihal Centrum te Groningen weer het
N.A.T. ofwel Noordelijk Amateur Treffen worden
gehouden. Het betreft de 13e uitvoering van een
unieke eendaagse manifestatie, georganiseerd
door VERON (Vereniging voor Experimenteel Radio
Onderzoek in Nederland) en VRZA (Vereniging
voor Radio- Zendamateurs), in Groningen
samenwerkend onder de naam V-2-G.

Ook dit jaar zal weer een veelheid aan aspekten
van de radio-hobby te zien zijn, bv. demo's van
packet radio en antennebouw, infostands van
VERON en VRZA, zelfbouw projekten, en computers
in samenhang met de hobby.

Het N.A.T. is geopend van 9.30 tot 17.00 uur.

