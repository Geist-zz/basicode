193, maa 19 dec '88

TEST HANDBOEKEN MS-DOS

De gebruiker van een IBM-kloon ontkomt er niet
aan zich enigszins te verdiepen in MS-Dos.
Daarvoor biedt het bij de PC meegeleverde
materiaal doorgaans onvoldoende informatie, of
is die door de Engelse taal niet voor iedereen
toegankelijk. Om in deze leemte te voorzien is
er een groot aantal MS-Dos handboeken te koop,
waarvan de Consumentenbond er 24 testte.
Er zat nogal wat kwaliteits verschil tussen...

GAT IN DE MARKT

Tussen de chips van de computer en de
informatie op de schijfjes 'zit' het besturings
systeem. Dat is bij alle IBM compatible
machines het Microsoft Disk Operating System,
ofwel MS-Dos.

Microsoft heeft een dik handboek geschreven om
alle kneepjes van MS-Dos te leren kennen, maar
voor verreweg de meeste gebruikers gaat dit
veel te ver. Aan de andere kant laten veel PC
fabrikanten het afweten door bij hun apparaten
te weinig informatie over MS-Dos te geven, en
vaak niet in het Nederlands.

Ziedaar het gat in de markt dat diverse
uitgevers hebben gevonden. Zij hebben hun eigen
MS-Dos handboek gemaakt, en sommige zelfs meer
dan 1. Intussen zijn er zoveel verschillende
handboeken te koop, dat de beginnende gebruiker
door de bomen het Dos niet meer ziet. Daarom
wilde de Consumentenbond middels een test weer
enige helderheid in deze materie scheppen.

VERSIES

Er is een nare complicatie: niet alle
handboeken gaan over hetzelfde MS-Dos.
Dat komt, omdat er verschilende versies van
MS-Dos zijn.

Kort gezegd bevatte de eerste IBM PC uit 1981
versie 1 van MS-Dos. In de loop der jaren werd
het besturings systeem echter steeds verder
uitgebreid, werden fouten verwijderd, enz.
In 1983 kwamen de XT computers van IBM, en
startten de 2-versies van MS-Dos. In 1984
kwam de AT computer, en volgden de 3-versies.
PC-Dos, van IBM zelf, wijkt iets af van MS-Dos.

Tegenwoordig is versie 3.2 algemeen in gebruik,
een versie die in bijna niets meer lijkt op de
oorspronkelijke 1.0. Bij aanschaf van een IBM
compatible wordt meestal deze versie 3.2
meegeleverd. Overigens is er al een versie 3.3.

Wie een handboek aanschaft, moet dus goed
nagaan welke versies van MS-Dos wel en welke
niet in dat boek besproken worden, en of dit
aansluit bij de eigen computer.

TEKORTKOMINGEN

Uit de test bleek dat veel boeken worden
ontsierd door fouten. Dat zijn doorgaans
kleinere tekortkomingen, maar ze kunnen storend
zijn. Zo worden enkele speciale aanslagen of
functietoetsen niet volledig of verspreid door
het boek behandeld. Vaak wordt niet vermeld
dat kleine letters en hoofdletters door elkaar
gebruikt kunnen worden, zodat vaak onnodig de
bewerkelijker hoofdletters worden aangeslagen.

Nogal eens wordt niet vermeld dat de toets-
opdracht Prt Sc ('print screen', om tekst op
het scherm af te drukken op een printer) niet
werkt met grafische informatie op het scherm.
Evenzo wordt vaak verzuimd te vermelden dat de
opdracht 'graphics' (om wel grafische
informatie af te drukken) niet werkt bij de
veelgebruikte grafische kaart Hercules.

Ook op andere punten laten sommige handboeken
te wensen over, bv. wat betreft het pagina-
beeld ('lay-out') en het gebezigde taalgebruik.
Tenslotte bleek meer dan eens een behandeling
in alfabetische volgorde van de opdrachten
-hetgeen in een handboek onmisbaar is- te
ontbreken, evenals een index en inhoudsopgave.

CONCLUSIE

Uit de test komen slechts twee boeken te
voorschijn die zowel voor beginners als
gevorderden 'goed' zijn. Daarvan is 'Starten
met MS-Dos/ PC-Dos' (f32,50) het goedkoopste.
Het 'MS-Dos en PC-Dos Handboek' (f85) is ook
goed, maar misleidt de koper door op het
omslag te vermelden dat het de MS-Dos versies
3.2 en 3.3 behandelt, wat niet het geval is.
Beginners doen ook een goede keus met het
'Leerboek MS-Dos en PC-Dos' (f37,50), en
gevorderden met het niet dure 'Ms-Dos Compact
Compleet Concreet' (f29,50).

De volledige testresultaten zijn te vinden in
de Consumentengids van nov. 1988, pp. 638-639.

SPOORBOEKJES

Pieter Vijlbrief, onze boeken recensent, las
voor u een aantal boeken op het gebied van
treinen en modelspoorbanen. Hieronder volgt
het resultaat van zijn bevindingen. Misschien
zit er iets bij voor onder de Kerstboom...

DE MODERNE TRACTIE BIJ DE NS IN KLEUR

Met als ondertitel: 'VAN DUIZEND TOT
DUBBELDEKKER', door M.L. Vocke e.a., 183 pag.,
uitgave Schuyt en Co te Haarlem, prijs f
79,50. Op de eerste 23 pagina's vinden we een
uitvoerig overzicht van de ontwikkelingen in
de aanschaf van nieuw materieel door de NS in
het laatste decennium en de inzet daarvan op
de verschillende lijnen. Zowel de 'Intercity'
als de stoptrein trajecten worden uitvoerig
belicht. Vanaf de invoering van Spoorslag '70
toen de Intercity diensten als basis van de
dienstregeling gingen gelden, hebben de
materieel-types vrij vaste inzetgebieden
gekend. Tijdens het 'Gat van '83' vond er een
kentering plaats in de materieel voorziening
doordat de aanschaf van nieuw en de afvloed
van oud materieel niet meer gelijk liep. En in
de periode van '84 tot '88 werd o.a. de
dubbeldekker ingeschakeld. In het boek wordt
de inzet van de verschillende treinstellen op
de diverse lijnen uitvoerig besproken. Op de
pagina's 25 tot 180 treffen we prachtige
kleurenfoto's aan van de treinstellen op de
verschillende trajecten, waarbij ook de
markante punten de aandacht krijgen, zoals
seinposten, signalering, overwegen e.d. Elke
foto is voorzien van een kort, maar duidelijk
onderschrift. Voor de liefhebbers, en dat zijn
er velen, een boek om van te smullen.

MODELBAANELEKTRONICA

door A. von Heede e.a., 142 pag., uitg. Schuyt
en Co, Haarlem, prijs f 24,90. Dit boek is
bedoeld voor Spoorweg modelbouwers, die zich
nog niet zo erg met elektronica hebben
beziggehouden. Van de grond af aan wordt de
benodigde kennis bijgebracht. Het begint met
enige theorie en wordt gevolgd door praktische
tips, bespreking van elektronische onderdelen,
voedings apparatuur, operationele versterkers,
digitale techniek, vervangingen voor de
relais schakeling, flipflop en elektronisch
geheugen en oscillatoren en tenslotte: het
rijcomfort voor de modelspoor machinist. Het
boek is verlucht met duidelijke schema's en
aansluitgegevens voor de gebruikte IC's. Ook
zijn er enkele printopstellingen (op
universele printbordjes) opgenomen. Alles
wordt heel duidelijk uitgelegd. Voor spoorweg
enthousiasten, die hun modelbaan willen
moderniseren, is dit boek een uitstekende
handleiding voor een schappelijke prijs.

RAILS, WISSELS EN BOVENLEIDING

door G. Balcke (op de titelpagina staat:
Dalcke), 128 pag., uitgave Schuyt en Co,
Haarlem, prijs: f 24,90. Dit boek behandelt de
mechanische kanten van de spoorweg modelbouw.
De NEM-normen van rails en wielen voor
modelsporen worden aangehaald en in originele
vorm weergegeven en aan de hand daarvan wordt
gekeken naar zowel het fabrieksmatige
railsassortiment als de zelfbouw van rails en
wissels. Dit zelfbouwen wordt tot in details
behandeld. Het zelfde is van toepassing op de
bovenleiding, die zowel stroomvoerend als
'loos' kan zijn uitgevoerd. Ook de bouw van
het ballastbed wordt duidelijk besproken. Voor
de ware modelbouwer, die alles handzaam in een
boekje ter beschikking wil hebben is dit zeker
een boek dat aanbeveling verdient. (met dank
aan 'modelspoor machinist' Pieter Vijlbrief!)

NETWERK OVER MILIEUTECHNOLOGIE

De Europese Commissie zet een nieuw informatie
netwerk op voor uitwisseling van kennis op
het gebied van milieu technologie. Met dit
nieuwe netwerk NETT (Network for Environmental
Technology) wil de Europese Commissie een
ruimere toepassing van niet vervuilende
technologieen. Om bedrijven en verschillende
organisaties die actief zijn op het gebied van
schone technologieen met elkaar in contact te
brengen, wil de EC de invoering en toepassing
ervan stimuleren. Geinteresseerden krijgen zo
een overzicht van onder andere deskundige
adviezen, beroeps verenigingen en universitaire
onderzoekscentra, en van de afzetgebieden
voor produkten. (Uit: Telecom Daily)

VERKOOP SHAREWARE OMSTREDEN

Tijdens de HCC Microcomputer Dagen van 25 en
26 november j.l. zijn een aantal software
programma's van de HCC IBM gebruikersgroep in
beslag genomen. De reden voor inbeslagname
was dat de HCC niet gerechtigd zou zijn om de
bewuste programma's te verspreiden. De HCC is
het hiermee niet eens en verzet zich dan ook
tegen deze inbeslagname.

De software waar het allemaal om draait, valt
onder de zogenaamde 'shareware', en draagt de
naam ButtonWare, naar de maker van deze
programma's, Jim Button. Om verdere
verspreiding van zijn software buiten de
Verenigde Staten tegen te gaan, heeft hij in
een communique, gedateerd 5 oktober 1987,
bepaald dat er geen ButtonWare buiten de VS
verkocht mag worden. De HCC heeft zich aan
dit schrijven gehouden en verkoopt geen
ButtonWare welke gemaakt is na 5 oktober 1987.
ButtonWare van voor deze datum wordt wel nog
verkocht, omdat dit valt onder 'worldwide
software', dus software die overal verspreid
mag worden. Het is de HCC dan ook niet
duidelijk waarom de programma's in beslag zijn
genomen. Volgens HCC voorzitter Wieger de Jong
heeft de IBM gebruikersgroep niets onwettigs
gedaan, en wacht men de gerechtelijke
procedure met een gerust hart af.

COMPUTERBEURZEN 1989

Om al even in uw nieuwe agenda te noteren
geven wij vast deze computerbeurzen door:

In de Ericahal in Apeldoorn worden op 13 en
14 januari de Apeldoornse Computerdagen
gehouden. Tijdens deze computerdagen zullen
vele facetten van de computer aan de orde
komen. Zowel de computer-hobbyist als de
professional kunnen hier ruimschoots aan hun
trekken komen. Wij zullen U in de komende
weken op de hoogte houden van speciale
evenementen tijdens deze beurs.

Iets verder van huis zijn de Antwerpse HCC
dagen. Al vaker werd het Hobbyscoop team
benaderd om toch vooral ook eens aandacht te
schenken aan de Belgische luisteraars, en dat
zijn er heel wat. Eindelijk is het dan zover,
Hobbyscoop staat in Antwerpen op de beurs die
gehouden wordt van 10 t/m 12 februari in het
Nationaal Bouwcentrum Antwerpen.

Dan tot slot: op zaterdag 18 en zondag 19
februari wordt voor de tweede maal de
Brabantse Computerbeurs gehouden in de
Evenementenhal in Eindhoven.
