154, woe 8 juni '88

RADIO SPOETNIKS 1 EN 2

De eerste twee Russische amateursatellieten,
RS1 en RS2, zijn eind 1978 gelanceerd, samen
met een KOSMOS satelliet. Daarbij kwam ook de
bovenste trap van de lanceerraket in de 1700
km hoge baan om de aarde. Deze rakettrap,
objekt 78-100D, is op 9 mei kort na 1200 UTC
ontploft in de omgeving van India, toen hij
richting zuid ging. Al gauw na de ontploffing
heeft NASA/NORAD een dozijn fragmenten
gevonden, objekten 78-100F t/m Q, maar het
zullen er nog wel meer worden. De oorzaak van
de ontploffing is nog niet bekend.

UITZONDERLIJKE GEBEURTENIS

Ontploffingen van dit type rakettrappen zijn
wel eerder voorgekomen, maar meestal niet na
4 tot 4,5 jaar na de lancering. Zo'n spontane
ontploffing is mogelijk als brandstoftanks
doorroesten en overgebleven brandstoffen met
elkaar in aanraking komen. Dit is de hoogste
baan waarin ooit een objekt is ontploft.
Misschien is de rakettrap tegen een ander
objekt gebotst. RS1 en RS2 zijn niet bij de
ontploffing betrokken. RS1 zendt dan ook nog
steeds regelmatig signalen uit op 29,400 MHz
als hij zich in het zonlicht bevindt. Dit is
de oudste amateursatelliet die nog signalen
uitzendt.

AMSAT-Phase 3C

De voorbereidingen voor de start van ARIANE
4 vlucht V22 zijn bijna afgerond. Op 28 mei
zijn de drie te lanceren satellieten, inklusief
de SPELDA adapters, ingebouwd in de neuskegel
van de ARIANE 4 raket. Bij een laatste kontrole
van de ARIANE raket vond men iets verdachts aan
een van de turbines van de eerste trap. Men
besloot op maandag 30 mei alle 7 turbines te
inspekteren. Daarbij werden geen problemen
ontdekt. Door het oponthoud moest echter wel
worden besloten de lancering uit te stellen tot
10 juni. Inmiddels is besloten de lancering
verder uit te stellen tot woensdag 15 juni.
Actuele informatie hierover vindt U verderop
in deze Beeldkrant.

PHASE 3C WORDT OSCAR 13

Het derde team van AMSAT-technici in Kourou
ontvangt en kontroleert voortdurend de
telemetriesignalen, die van Phase 3C worden
ontvangen. De satelliet blijkt uitstekend te
funktioneren. Na een geslaagde lancering zal
AMSAT-Phase 3C zijn definitieve naam krijgen:
AMSAT-OSCAR 13. In de eerste weken zal OSCAR
13 nog niet beschikbaar zijn voor gebruik.
Eerst moeten twee of drie kritische
baan-manoeuvres worden uitgevoerd. Wel kan men
de telemetrie uitzendingen ontvangen op 145,812
MHz. Het argument van het perigeum van de baan
van OSCAR 13 zal aanvankelijk ongeveer 178
graden bedragen. Dit betekent dat het apogeum
aanvankelijk vrijwel boven de evenaar ligt.
Zo'n 3,5 jaar na de lancering zal het apogeum
het meest noordelijke punt (57 graden noord)
bereikt hebben. Weer 3,5 jaar later zal het
apogeum de evenaar zuidwaarts passeren.

TECHNISCHE GEGEVENS PHASE 3C

Het voedings systeem van Phase 3C bestaat uit
zonnepanelen, twee batterijen en een batterij-
laadstroom regulator. De zonnepanelen leveren
een vermogen van 50 W aan het begin van de
vlucht. Dit zal na 3 jaar zijn afgenomen tot
ongeveer 35 W. De satelliet heeft een 10
Ampere-uur hoofdbatterij en een 6 Ampere-uur
reserve-batterij.

De stand van de satelliet in de ruimte en zijn
rotatiesnelheid worden geregeld met behulp van
gepulste elektro-magneten (magnetorquers) in
de satelliet, die worden gestuurd door de
boordcomputer. De satelliet zal om zijn Z-as
roteren met een snelheid tussen 10 en 60
omwentelingen per minuut. De stand en
rotatiesnelheid worden bepaald met behulp van
twee zonnesensoren en een aardsensor.

De boordcomputer heeft een COSMAC 1802
processor en maakt gebruik van het multitasking
IPS operating system van AMSAT. Het totale
geheugen van 48 kB bevat speciale 6564RH chips,
die goed bestand zijn tegen kosmische straling.
In verband met foutkorrektie- technieken is 32
kB geheugen beschikbaar.

PACSAT van AMSAT-LU

De Argentijnse amateursatelliet organisatie
AMSAT-LU en AMSAT North America (AMSAT-NA)
hebben afgesproken samen een packet radio
satelliet (PACSAT) te gaan ontwikkelen en
bouwen. Deze satelliet zal dan eigendom worden
van AMSAT-LU. Het is de bedoeling dat de
satelliet in 1989 wordt gelanceerd. Hiermee is
AMSAT-NA nu betrokken bij de bouw en lancering
van vier satellieten, die in 1989 moeten
worden gelanceerd: de PACSAT van AMSAT-LU, de
Brazil Peacetalker van BRAMSAT, een satelliet
die samen met het Center for Aerospace
Technology van het Weber State College in
Ogden, Utah, wordt gebouwd, en de eigen PACSAT
van AMSAT-NA.

NOORDPOOL SKI-EXPEDITIE

De bijna 2000 km lange skitocht van 9 Russen
en 4 Canadezen van Rusland naar Canada is op
1 juni om 1435 UTC tot een suksesvol einde
gekomen. Na de aankomst in Canada op Ward Hunt
Island zijn de ski-ers naar Ottawa gebracht
voor medisch onderzoek. De tocht via de
noordpool heeft in totaal bijna drie maanden
geduurd. Voor hun plaatsbepaling maakten de
ski-ers vrijwel steeds gebruik van de
informatie die door de spraaksynthesizer in
OSCAR 11 werd uitgezonden.

WEERSATELLIETEN

De Russische weersatelliet, die bij 137,326
MHz APT-weerfoto's uitzendt, blijkt bij nader
onderzoek niet KOSMOS 1939 te zijn. Deze
KOSMOS zit in een andere baan. De weersatelliet
moet nog worden geidentificeerd. (Aldus PA0DLO)

GECOMPLICEERDE LANCERING

Het is de eerste keer dat ESA en Arianespace
een Ariane raket van het type 4 lanceren. Het
apparaat is in staat om 3500 kilo bruto gewicht
omhoog te brengen, in de praktijk kunnen dat
twee zware of drie minder grote satellieten
zijn, zoals nu ook het geval is. Over de Amsat
satelliet weet u langzamerhand genoeg, maar de
lancering nog dit: de Spelda is een nieuw
toestel waarin de drie satellieten kunnen
worden samengebouwd en dat later - in de
ruimte - de satellieten keurig gescheiden kan
afvuren zonder dat er averij ontstaat. De
hele operatie gaat nu woensdag 15 juni van
start. Lanceervensters lopen van 13:12 tot
14:03 en van 15:25 tot 16:44 onze tijd. Let
op het Journaal die avond, want zoals u weet
hebben we geen uitzending die avond in verband
met voetbal.

METEOSAT P2

Meteosat zit bovenop de Spelda sub lanceerder.
Het is de derde Meteosat die gelanceerd wordt
binnen dit programma. De eerste ging in 1977
de lucht in, maar hield er plotseling mee op
na enkele jaren. De volgende, F2, werd in 1981
gelanceerd en voorziet ons nog dagelijks van
beelden: elk half uur, vanaf 0 graden boven de
evenaar. De P2 komt daar ook te staan. Het is
een Meteosat die eerder werd gebouwd, gelijk
met de anderen, maar is uitgebreid met het
LASSO experiment, Laser Synchronisation from
Stationary Orbit. Het experiment dient om alle
Laser-kanonnen die in Europa en rond de
Atlantische Oceaan staan te synchroniseren.
Het gaat hier om stations die Laserlicht naar
satellieten sturen om metingen te doen aan de
aardkorst en dergelijke (Geodesie).
Meteosat P2 vult het gat totdat een heel nieuw
model, dit najaar, de MOP-1 Meteosat Operational
Satellite-1 zal worden gelanceerd. P2 zendt in
S-band: 1670-2110 MHz, ontvangt in de 400-470
band commando's en heeft enkele kanalen in de
137-149 MHz band.

PAN AMERICAN SATELLITE (PAS-1)

De eerste prive communicatie satelliet moet
vooral Latijns Amerika betaalbare verbindingen
bieden. Er zijn echter ook verbindingen naar
de USA en Europa. Totaal zijn 24 transponders
ingebouwd die met betrekkelijk eenvoudige
antennes kunnen worden bereikt. Op geen andere
manier, zo zegt het prive bedrijf dat niet in
de Intelsat organisatie participeert, zouden
er goedkope data-, spraak- en beeldverbindingen
kunnen worden geleverd aan Latijns Amerika.

EUROPEES BETAALSYSTEEM SATELLIET-TV

De voornaamste vertegenwoordigers van de
Europese fabrikanten van consumenten-
elektronica hebben overeenstemming bereikt
over de specificaties van Eurocrypt: het
betaaltelevisie systeem voor satelliet-
uitzendingen, gebaseerd op het D2MAC-systeem.
Philips, Nokia en Thomson richten een
consortium op dat een betalings- infrastructuur
ontwikkelt. Aan de overeenkomst gingen vele
maanden onderhandelen vooraf, vooral tussen de
twee voornaamste industriele samenwerkings
verbanden Euromac en Anglo-Nordic, waarbij
rekening werd gehouden met de wensen en
voorschriften van de European Broadcasting
Union (EBU).

BREDE ONDERSTEUNUNG

Meer dan 75 procent van de Europese industrie
steunt de functionele specificaties van
Eurocrypt, die in de eerste week van juni
definitief bekend worden gemaakt. Medio volgend
jaar worden de eerste produkten geleverd,
geschikt voor Eurocrypt, schrijft Philips.

Eurocrypt is in principe compatibel met iedere
variant in de MAC-familie, maar Philips hoopt
dat de D2MAC-variant een universele
transmissie standaard wordt.

ABONNEE MAMAGEMENT SYSTEEM

Philips, Thomson en Nokia richten binnenkort
een consortium op dat een universeel abonnee-
management systeem moet ontwikkelen voor
Europa. Een complete betalings infrastructuur
moet voor alle programma- leveranciers
beschikbaar komen, waarbij rekening wordt
gehouden met de verschillende juridische,
financiele, privacy en culturele behoeften van
de Europese landen. Het systeem moet gereed
komen voordat de grootschalige introductie van
betaaltelevisie van start gaat, in de loop
van volgend jaar. (bron: Telecom Daily)
