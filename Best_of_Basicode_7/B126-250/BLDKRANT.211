
211, woe 01 mrt '89

INKOMSTENBELASTING 1988

Na de uitzending van het programma
'Inkomstenbelasting 1988' ontvingen we een
aantal reakties van luisteraars.

Een belangrijke was die van de heer
Siegers uit Roden. Hij merkte terecht op
dat het programma, bij vraag 2 (Reiskosten
woning-werk), een minimum aftrekbaar bedrag
van f 200,- aanhoudt. Dit geldt echter alleen
indien men het hele jaar 1988 werkte en/of een
Ziektewet-uitkering genoot. In alle andere
gevallen vervalt het minimum bedrag!
Indien het minimum bedrag voor u niet geldt,
omdat u bijvoorbeeld bent afgekeurd of
gepensioneerd, kunt u regel 2440 van deel 1
laten vervallen om het programma voor u
juist te laten lopen.
In deel 1 staat verder nog een tikfout: in
regel 14540 moet 7h staan ipv 7f.

In deel 2 blijkt een programma-fout een
onjuistheid in de berekening van de
verschuldigde belasting te veroorzaken. Ter
correctie moet in regel 10010 voor 'HO=0'
worden toegevoegd: 'Y3=0:'.
Ook in deel 2 werd nog een tik-duiveltje
gevonden. In regel 4630 staat ondermeer
'or(V4<>0)'. Dat moet zijn: 'or(V4>0)'.
(Aldus Chris Bouws)

VERANDERINGEN IN TOEKOMSTPLANNEN MIR

In het radioverkeer van 15-2-'89 (in oml. 17214
van 1001-1011UTC) beantwoordde Volkov enkele
vragen van een journalist. Het meest relevant
was een vraag over het feit, dat de voorgenomen
lancering van een grote module in maart 1989
was uitgesteld om technische redenen. Het
bleek, dat de kosmonauten zeer verbitterd waren
over dit uitstel. De grote module, zelfs groter
dan MIR zelf, zou al in november 1988 worden
gelanceerd. Dus ook Titov en Manarov hadden
zich op de komst van dit ruimtetuig ingesteld.
Als het doorgegaan was zou in dezelfde maand
i.p.v. Krikalyov, Serebrov zijn meegekomen met
Volkov omdat Serebrov voorbestemd was om voor
het eerst de ruimtefiets uit te proberen. Ook
nu zat Serebrov te wachten op zijn lancering in
april 1989. Of bij de dan te lanceren bemanning
Serebrov is ingedeeld is nu niet zeker meer.

MIR-BEWONERS TELEURGESTELD

Inmiddels is gebleken, dat het uitstel van de
lancering niet het gevolg is van problemen aan
boord van het MIR station of met de bemanning.
Volkov verklaarde n.l., dat hij niet wist
waarom de lancering weer moest worden
uitgesteld. Hij nam aan, dat dit kwam door de
onvolkomenheden in de technologie, de productie
en een onjuiste planning. Hij verklaarde, dat
hij en zijn collega's het erg druk hebben met
andere experimenten, maar zij hadden de komst
van die module veel interessanter gevonden dan
datgene, waar zij zich nu mee bezighouden. Dit
o.m. omdat deze module erg belangrijk was uit
wetenschappelijk oogpunt, maar ook voor de
volkshuishouding. Uit Volkov's opmerkingen
bleek, dat de plannen voor het sturen van twee
extra modules buiten de Kvant al langer dan
drie jaar bestaan.

ONZEKERHEID VLUCHTDUUR ARTS POLYAKOV

Officieel is medegedeeld, dat Volkov en
Krikalyov op 29 april 1989 zullen terugkeren
naar aarde. Of dan de arts Polyakov ook mee zal
gaan staat nog niet vast. Overwogen wordt om
hem langer aan boord van MIR te laten blijven!

AFLOSSING VOLGSCHEPEN

De wacht bij de Azoren is van de Akademik
Sergey Korolyov overgenomen door de Kosmonavt
Yuriy Gagarin. Op 13 febr. aanvaardde de A.S.K.
de terugvaart; op 15 febr. begroetten de
kosmonauten van MIR de K.Yu.G. en feliciteerden
zij dit schip met het aanvangen van de
'tracking' werkzaamheden. Het volgschip
Kosmonavt Vladimir Komarov is nog in actie.

COMMUNICATIE MIR

a.De laatste weken wordt het radioverkeer
tussen MIR en TsUP herhaaldelijk 'versluierd'.
Deze mogelijkheid bestaat al jaren en werd
reeds door de bemanningen van Kizim, Romanenko
en Titov gebruikt, zij het dat zij het zelden
toepasten. Alvorens over te gaan naar
'versluierd' verkeer deelt men mede 'over te
gaan naar het 2de regiem'. Deze 'scrambling'
is ook mogelijk aan boord van de Soyuz-TM
schepen. Toen Lyakhov in de Soyuz-TM6 op weg
was naar de MIR ging hij over op het 42ste
regiem en was dezelfde versluiering hoorbaar.
Dat het nu zoveel vaker wordt gebruikt heeft
ongetwijfeld te maken met het feit, dat de
Russen zich steeds meer bewust worden van het
feit, dat er vele 'meeluisteraars' zijn, ook
in hun eigen land!

b. Duidelijk is men druk bezig de systemen,
die voor allerlei radioverbindingen worden
gebruikt te verbeteren. Met de Progress-40 is
veel apparatuur meegekomen om deze
verbeteringen technisch te verwezenlijken.
Op 20 feb. was men urenlang bezig met het
installeren van modules, die o.a. het lopen
van het RTTY verkeer (Stroka) via het systeem
'Strela' mogelijk moeten maken.

c. Er wordt ook communicatie bedreven d.m.v.
'Laser' stralen. Dat gaat via een der
volgschepen. Enkele dagen geleden had men met
dit systeem verbinding via het volgschip
Kosmonavt Yuriy Gagarin.

d. Door de kosmonauten wordt erg veel geklaagd
over de enorme hoeveelheid West-Europese
stations, die binnenkomen via de MIR-uplink.
Ongetwijfeld zal men hier in de toekomst iets
aan gaan doen. Het lijkt erop of men op die
uplink ook harmonischen van aardse zenders
binnenkrijgt: zo horen de kosmonauten op de
uplink niet alleen TsUP, maar ook veel radio
amateurs, politie, brandweer, luchtvaart en
zelfs omroep, waarvan veel stations echt niet
op de uplink frequentie zullen zijn afgestemd.

EERSTVOLGENDE BURAN-VLUCHT

Uit een radiogeprek met MIR kwam naar voren,
dat men de eerste vlucht met een V.K.K. wil
combineren met een aantal MIR-omlopen. Men
sprak van een 'geintegreerde baan'. De baan
zal cirkelvormig zijn. Het aantal omlopen zal
t.z.t. worden bepaald. Mogelijk weer een
'computer gestuurde' vlucht (Krikalyov sprak
van 'processor gestuurd').

ANALYSE VLUCHT SOYUZ-TM6

Krikalyov liet zich enkele dagen geleden
voorlichten over de conclusies, die men had
getrokken uit het onderzoek naar de
gebeurtenissen tijdens de vlucht van de S-TM6
op 21-12-1988. Mogelijk heeft men toen tot
uitstel van de landing besloten als gevolg
van een verkeerde interpretatie van enkele
gegevens. TsUP sprak zelfs van een 'drukfout'.
Verder zal men een aantal procedures
veranderen, zoals het buiten werking stellen
van de infrarood sensor als de motor eenmaal
werkt. Deze sensor zal dan de computer er niet
meer toe kunnen brengen de motor af te zetten.
(Aldus Chris van den Berg, NL-9165/A-UK3202)

LASSO EXPERIMENT SUCCESVOL

Voor de eerste keer heeft het LASSO experiment
(Laser Synchronisation from Stationary Orbit)
de haalbaarheid getoond van een nieuwe methode
van tijdstandaard synchronisatie van
intercontinentale afstanden. Dit met een
accuratesse van een biljoenste van een seconde.
Het laser experiment is een onderdeel van
Meteosat P2, de weersatelliet van ESA die in
juni vorig jaar werd gelanceerd.

Het eerste deel van het experiment bestond
uit het afvuren van laser-pulsen vanuit een
grondstation en de ontvangst van het retour-
signaal afkomstig van de satelliet. Hiermee
kon precies berekend worden hoeveel tijd er
gebruikt werd tussen het afvuren van de
laser-puls en het retour-signaal. Het volgende
experiment dat zal worden uitgevoerd is de
berekening van de tijd synchronisatie tussen
de verschillende grondstations over de hele
wereld. Het experiment wordt begeleid vanaf
het Telespazio grondstation in Fucino, Italie,
in samenwerking met Meteosat Operational
Control Centre bij ESA's centrum ESOC in
Darmstad, Duitsland.

TV-SATELLIET-ONTVANGERS

Over een jaar zullen in Europa bijna een
miljoen schotels geplaatst zijn voor ontvangst
van signalen van de tv-satellieten Astra en
British Satellite Broadcasting (BSB).
Deze voorspelling is afkomstig van het Britse
onderzoeks bureau Logica in het recente rapport
'Satellite Television Receivers - The European
Market'. In 1988 stonden er in Europa tussen
de 100.000 en 140.000 schotels opgesteld,
berekende Logica. Daarvan stonden zo'n kleine
2000 in Nederland. West- Duitsland, Zweden en
Groot- Brittannie beschikten elk over 20.000
schotels. In Frankrijk en Spanje stonden vorig
jaar 15.000 schotels opgesteld.

In Nederland zal het aantal satelliet antennes
in 1990 zijn vervijfvoudigd tot 10.000, maar
dat is eigenlijk niets vergeleken met de groei
in West- Duitsland en Groot- Brittannie. Door
de lancering van de Astra- en (binnenkort) de
BSB- satelliet, staan volgend jaar in Groot-
Brittannie 369.000 antennes opgesteld. West-
Duitsland is een goede tweede met 200.000
schotels in 1990. De groei zal na 1990 niet
afnemen; in 1996 verwacht Logica tussen de 6
en 8 miljoen schotels in heel Europa. Logica
voorspelt dat slechts 20 procent van de
consumenten de Astra-schotel zelf zullen
plaatsen. De installatie van de Astra-schotel
kost iets minder dan 70 pond. Voor de plaatsing
van de vierkante BSB-schotel, die handzamer is
dan die voor Astra, zijn de doe-het-zelvers
minder bang. (Uit: Telecom Daily)

NIEUWE VIDEO-STANDAARD

Het Japanse consumenten- elektronica bedrijf
Sony lanceert een verbeterde versie van de 8mm
videocassette. Sony stelt dat de nieuwe
Hi-Band standaard de beeldkwaliteit van de
huidige 8mm videocassettes verbetert en naar
het niveau trekt van de Super-VHS standaard,
een iets groter model dat nu al wordt verkocht
door een aantal concurrenten van Sony.

De compacte 8mm videocassettes worden veelal
gebruikt in de camcorder (draagbare
videocamera's) en in mindere mate in de
huis-tuin-en-keuken videorecorder. Vorig jaar
werden 1,3 miljoen camcorders verkocht in
Japan. Verwacht wordt dat er dit jaar 2
miljoen over de toonbank gaan.

Sony wil in april beginnen met de verkoop van
de nieuwe cassette in Japan. De VS is in mei
aan de beurt en eind dit jaar volgt Europa.
Het Japanse bedrijf hoopt dit jaar 8000
Hi-Band camcorders en 4000 Hi-Band
videocassette- recorders af te zetten op de
Japanse markt. Sony, dat met het Betamax
systeem de video-veldslag verloor van het
populaire VHS systeem dat een jaar later werd
geintroduceerd door Matsushita Electric,
heeft een groep van tien bedrijven opgezet,
die gezamenlijk de nieuwe standaard hebben
ontwikkeld en zullen ondersteunen. Deelnemers
zijn onder meer Matsushita, Hitachi en Canon.
(Uit: Telecom Daily)

