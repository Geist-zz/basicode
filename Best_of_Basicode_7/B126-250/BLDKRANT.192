192, woe 14 dec '88

ASTRA TECHNISCHE GEGEVENS

De Astra satelliet is een 'medium power
satelliet', die minder vermogen levert dan de
typische 'direct broadcasting' satellieten.
De Franse DBS-satelliet TDF-1 beschikt over
een vermogen van bijna 250 Watt. Aan boord
zijn derhalve maar vier transponders voor TV
programma's. Astra telt er 16! Totaal zijn er
24 geinstalleerd die door een soort matrix in
en uitgeschakeld kunnen worden, ingeval er een
kanaal onbruikbaar wordt door technische pech.
Maximaal kunnen er maar zestien kanalen
tegelijk worden gebruikt. Omdat elk kanaal
over 45 Watt vermogen beschikt komt de stroom
voorziening (toch al gigantisch voor zo'n
satelliet) niet in gevaar.

Voordeel van 16 TV-kanalen (medium power) is
dat men een minder grote schotel nodig heeft
dan voor telecommunicatie satellieten
(10-20 Watt). Bovendien zullen alle bekende
sat-TV programma's mogelijk verhuizen naar
Astra. Het wordt voor de particulier kijker
dan interessant voor minder geld dan totnutoe
een schoteltje op te stellen voor al die
programma's. Op dit moment zijn reeds elf van
de 16 programma's belegd. Een complete lijst
volgt spoedig in de Beeldkrant.

POSITIE IN HET HEELAL

Astra komt op een positie 19,2 graden oost
boven de evenaar te staan. Hij moet 10 jaar
kunnen werken. Murdochs groep heeft er Sky
Channel, Sky Movies, Sky News en Eurosport
op gehuurd. De krantenkoning weet dat de
antennes zo zijn gemaakt dat men met een 60
cm schotel in Z-Engeland, Frankrijk, Nederland
en Duitsland goede ontvangst heeft. De rest
van Engeland en Ierland, Z-Scandinavie en
en groot deel van Italie heeft genoeg aan
een 75 cm schotel. Met 1,2 of 1,5 meter heeft
men voldoende signaal in Z-Italie, Spanje en
de rest van Scandinavie.

SKYNET 4B

De Engelse militaire satelliet Skynet 4B is
ook een geo-stationaire. Hij komt op 1 graad
west te staan. De geheime satelliet is 24 uur
beschikbaar voor communicatie voor diverse
posten te land, ter zee en in de lucht.
Grondstations zullen de beschikking krijgen
over SHF verbindingen naar schepen en stations
op het land. UHF verbindingen worden gebruikt
naar onderzeeboten. Totaal voorziet Skynet in
het gebruik van drie satellieten.

In de SHF-band zijn 4 transponders actief tussen
de 7,25 en 8,4 GigaHertz. In de UHF beschikt men
over 2 kanalen: een van 250-260 en een van 305-
315 MHz. De SHF-transponder heeft vier soorten
antennes met elk een apart stralings patroon:
een die de hele aarde aanstraalt (weinig richt
effect), een 'wide beam' die op dit deel van de
aarde is gericht, een 'narrow beam' gericht op
Europa en een 'spot beam' die op centraal
Europa gericht is.

De UHF-antenne is van het helical type, zowel
voor ontvangst als voor zenden. De downlink van
vier afzonderlijke SHF-systemen beschikt over
viermaal 40 Watt. British Aerospace bouwde
het apparaat samen met Marconi Space Systems
voor de communicatie.

ADRESSEN COMPUTER RANDAPPARATEN

Het door ons besproken fax-apparaat (maandag
uitzending) is de TEC-FAX 15. Hij kan behalve
faxberichten ontvangen en zenden ook scannen
en printen. 16 grijstinten zijn voorhanden en
bij het printen haalt hij bijna laser
kwaliteit 200 dots per inch (dots zijn beeld
punten). De gemiddelde laser haalt 300 dpi.
Het apparaat komt met software voor de PC en
kan rechtstreeks op de seriele 232-C poort
worden aangesloten. Software is in ontwikkeling
om de gescande plaatjes ook bruikbaar te maken
voor desktop publishing pakketten en dan is
de zaak extra interessant. De printer gebruikt
warmte gevoelig, wit papier. Voor de Apple
Mac is een speciale versie in ontwikkeling
bij de fabriek.

Het apparaat wordt geleverd door TCE (niet
te verwarren met het Japanse merk TEC zelf)
Zeeburgerpad 36, 1019 AA Amsterdam. Tel:
020-6652133. De prijs is minder dan van een
echte laserprinter: f3790,- exclusief btw.

TCE levert ook de twee uitvoeringen van een
telex interface voor de computer. Gewoon de
tekst intypen en de telex interface zorgt
voor de verzending over het telexnet.
Dus niet zo'n moeilijke telex bedienen met
cijfer- en letter toetsen, die altijd
verkeerd staan. De black boxen zijn wel
duur maar met PTT goedkeuring. Voor
sommige bedrijven misschien een oplossing.

DATALAN

Het door ons besproken goedkope netje voor
PC's (drie of vier) compleet in doos heet
DATALAN. Het komt van Datapoint Nederland.
Adres: Kampenringweg 47, 2803 PE Gouda,
tel: 01820 - 29455. In een doos software,
kabels, insteekkaarten (3) voor achtbits
slots en een videoband: 'hoe installeer ik
Datalan'. Prijs van het pakket f2500,- excl.

BOUW DERDE LANCEERPLATFORM GESTART

In november werd in aanwezigheid van
de regionale administratie en de lokale
autoriteiten, de eerste paal geslagen voor
de bouw van een derde lanceer platform in
Guyana. Hierbij werkt ESA (de European
Space Agency) samen met het CNES (Centre
National d'Etudes Spatiales). Dit derde
lanceer complex (ELA 3) wordt gebouwd om
tegemoet te komen aan de eisen die worden
gesteld bij de lancering van de Ariane 5.
Twintig jaar heeft men nodig gehad voor het
ontwerp van deze lanceer basis. Het te
verwachten aantal lanceringen ligt tussen de
acht en tien per jaar.

ONTWERP ELA 3

Het ELA 3 complex bestaat uit:
- het gebouw waar de hulpkrachtbron staat die
de verschillende stuwstoffen samenvoegt en
controleert.
- het lanceer integratie gebouw, waar de
verschillende delen van de romp van de Ariane
5 worden samengevoegd met de verschillende
stuwstoffen.
- een gebouw waarin alle delen van de raket
worden samengevoegd en waar alle apparatuur die
mee naar boven moet, wordt gecontroleerd.
- de lanceerzone, waar de raket zal worden
gevuld met de brandstoffen en waar de
eindcontrole zal plaatsvinden.
- tot slot het No.3 lanceer centrum.
Dit is het controlevlucht centrum, van
waaruit de hele vlucht zal worden begeleid.

ELA 3 is zo ontworpen dat er op twee
verschillende plaatsen een vlucht kan worden
voorbereid. Ook zal ELA 3 worden gebruikt als
testplatform voor de hoogste trap van de
Ariane 5 voor zeer lage temperaturen.

Vlakbij ELA 3 is men begonnen met de bouw
van een fabriek, die straks twee van de drie
segmenten zal gaan leveren voor de brandstof.
Als alles volgens plan verloopt, hoopt men
in 1995 te kunnen beginnen met de eerste
testvluchten van deze nieuwste Europese raket.

RUIMTEWANDELING (EVA) VANUIT MIR

Op vrijdag 9 december j.l. vond er weer een
'extra-vehiculaire activiteit' (EVA dus) vanuit
het Russische ruimtestation MIR plaats.

VOORBEREIDINGEN: In het radioverkeer voor de
EVA veel over het controleren en uitstallen
van de uitrusting en het passen van allerlei
kledingstukken. De ruimtepakken waren van een
nieuw type met een grotere flexibiliteit. De
'wandelaars' werden in deze fase flink geholpen
door Titov, die er al 3 EVA's op heeft zitten.
Hij was ook nu niet helemaal tevreden over de
zorg van de 'aarde' voor de EVA: er klopte
veel niet, zoals de maten van kleding en de
inventarisatie. Ook week men vlak voor de EVA
af van het oorspronkelijke schema (30 min.
minder, de praktijk maakte er echter 2 uur
meer van).

FUNCTIEVERDELING:
VOLKOV en CHRETIEN: naar buiten via de
P.Kh.O. (doorgangs sectie).
KRIKALYOV: observatie en controle van de
operatie vanuit MIR.
MANAROV: aan boord van Soyuz-TM6 voor het in
nood evacueren van de 'wandelaars' naar aarde.
TITOV: radio- en t.v. verbindingen.
POLYAKOV: controleren medische data van de
wandelaars.

VERLOOP EVA: totaal 5u.57 min. (2 u. langer dan
voorgenomen.) Openen luik: 0957UT, aanbrengen
beschermings ring patrijspoort: 1006UT. Hierna
gaat Chr. naar buiten; Volkov reikt allerlei
zaken aan en volgt na 20 min. 1ste overkomst
(in oml. 16144, 1229-1235UT): Opgewekte
ruimtewandelaars, veel humor, V. zingt een
liedje over een jonge kozak, die aan de wandel
is en voegt eraan toe: dat ben ik. Kleine
probleempjes, waaraan men niet zwaar tilt:
Chr. vochtaanslag in de helm, V. wat last van
het zonlicht af en toe. Een waarschuwing van
TsUP aan Chr. ergens voorzichtig mee te zijn
doet Volkov met een grapje af.

2de overkomst (in oml. 16145, 1402-1411UT):
Chr. rapporteert problemen met de te
installeren ERA constructie. Het openvouwen
lukt aanvankelijk niet. Na advies en
instructies van TsUP en bemoeienis Krikalyov,
blijkt dit toch goed te zijn gegaan. Het
kostte veel tijd en leidde tot een langere EVA.

3de overkomst (in oml. 16146, 1537-1546UT):
Chr. maakt nog wat foto's met zijn Hasselblad
en men gaat terug naar de P.Kh.O. Volkov is
tegen 1546UT al binnen. Chr. heeft het moeilijk
zit met zijn rug ergens aan vast. Volkov helpt
en adviseert Chr. en lachend wordt ook dit
probleem opgelost. Volkov rapporteert, dat zij
het hele programma, op het Medusa gedeelte na,
hebben afgewerkt. Wel moest de terugkeer hals
over kop geschieden, want de leefsystemen bij
een EVA zijn voor maximaal 6 u. berekend.

De 2 uur extra leverde meer radioverkeer op,
deze keer ook weer zeer interessant met veel
'communicatie aspecten'. Later gaf Polyakov
zijn conclusies over de toestand van de
wandelaars: moe, wat pijn in schouders en
handen, zoals gebruikelijk, maar kerngezond en
vol goede moed. Zij waren al weer druk bezig
gymnastiek oefeningen te doen. (Met dank aan
Chris van den Berg, NL-9165/A-UK3202)
