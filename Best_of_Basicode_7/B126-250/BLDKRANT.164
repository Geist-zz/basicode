164, woe 7 sep '88

NEDERLAND EN ARUBA GAAN SAMENWERKEN

PTT Telecommunicatie en de Servicio Di
Telecommunication Aruba (Setar) gaan
samenwerken op het gebied van management,
ontwikkeling en operationele zaken betreffende
telecommunicatie. De samenwerking omvat
opleiding van personeel, gezamenlijke inkoop
van goederen, ontwikkeling van telematica
diensten en uitwisseling van kennis en
ervaring. Het samenwerkingsprotocol is dinsdag
18 juli 1988 in Oranjestad ondertekend door
ing. H. Richardson, waarnemend directeur Setar,
en hoofddirecteur PTT Telecommunicatie, drs.
A. Dek. De uitvoering van de overeenkomst is
in handen van Nepostel, het Nederlandse
Adviesbureau voor Post en Telecommunicatie
in het buitenland. (bron: Memocom)

SOYUZ-TM6 VASTGEMAAKT AAN MIR

Op de 2de dag van de op 29 aug. gelanceerde
Soyuz-TM6 was dit ruimteschip nog ong. 23 min.
van de MIR verwijderd. Het was die dag bezig
geleidelijk in te lopen. Tijdens iedere
overkomst was er radioverkeer met het
grondstation op 121.750 mc. De eerste dag was
alleen nog maar de stem van Lyakhov te horen;
Polyakov en Mahmond moesten nog aan de
gewichtloosheid wennen. Dat zij hier even
problemen mee hebben gehad is later bevestigd.
De 2de dag was Polyakov wel telkens te horen
en toen meldde Lyakhov, dat het met de hele
bemanning uitstekend ging, ook hadden zij goed
geslapen. Om ong. 0530UT (nog voor de eerste
overkomst hier) was er nog een baan correctie
manoeuvre uitgevoerd. Deze zou de baan zo
aanpassen, dat de ontmoeting op het juiste
tijdstip op de ochtend van 31 aug. kon
plaatsvinden. Gedurende de overkomst van
Soyuz-TM6 tussen 0712 en 0717UT waren de
kosmonauten bezig met het testen van al
datgene, wat voor de koppelings operatie nodig
was; Polyakov hielp Lyakhov met deze controle.
Nagegaan werd onder meer of de V.S.K. (een
vizier systeem om de nadering op een display
te kunnen volgen) goed functioneerde. Met deze
controle werd doorgegaan in de volgende
overkomst (1016-1023UT). Ook weer het testen
van de V.S.K. en de accelerometer. De mensen
a/b van de MIR gingen door met hun normale
werkzaamheden. Wel testten zij een communicatie
systeem, waar een probleempje mee was.

TELEMETRIE FREQUENTIES

De telemetrie zender van de Soyuz-TM6 werkte
iedere overkomst continu. Dit in tegenstelling
tot die van de MIR. Deze wordt meestal pas na
het passeren van de MIR langs onze positie
aangezet. De frequenties van de Telemetrie
zender van de S-TM6 liggen iets hoger: 165.885
mc en 166.138 mc (+ en - doppl.) Op de 2de dag
is er geen verbinding geweest tussen de 2
ruimteschepen. De eerste overkomst van MIR (en
ook van de zich op enkele honderden meters
daarvan bevindende S-TM6) lag in omloop 14564
van 0529-0534UT. Een korte overkomst, met voor
3 minuten slechts een elevatie van 2 graden,
waarbij MIR en S-TM6 van Z.O. naar O. liepen
op ong. 2000 KM afstand. Beide radiotelefonie
zenders kwamen goed door. De schepen werkten
op hun eigen frequentie. De nadering van de
S-TM6 geschiedde volledig automatisch en
Lyakhov gaf, af en toe gesouffleerd door
Polyakov, slechts enkele gegevens door, zoals
het feit dat de nadering (en het doel) stabiel
waren, precies in het centrum van de V.S.K.
De enige afstand, die hij opgaf was 165m. Dit
kon door anderen (TsUP en mogelijk ook de MIR)
ook op een display worden afgelezen. Polyakov
rapporteerde ook nog de boordspanning, 20 V.
door Lyakhov verbeterd, het was 25 V.
Tegelijkertijd waren er wat korte opmerkingen
te horen op de MIR frequentie: Titov las op
zijn display de afstand als 160 m., terwijl
op dat moment de S-TM6 sprak van 164 m.

DE KOPPELING

Naar naderhand bleek vond de koppeling plaats
om 0541UT, dus 7 minuten na het verdwijnen van
de MIR achter onze horizon. In mijn jeugdige
overmoed had ik durven te voorspellen, dat de
koppeling rond 0540UT zou plaatsvinden. Aardig
raak dus. Dat is niet helemaal mijn verdienste
maar van mijn oude getrouwe BBC met het goede,
zij het wat aangepaste, NOS Hobbyscoop
voorspellings programma! Op een HF-ontvanger
kon ik een directe reportage van Radio Moskou
uit TsUP horen. Daar vertelde Berezovoy
(commandant reserve crew) hoe de koppelings
operatie verliep. De volgende omloop van MIR:
14565, overkomst tussen 0707-11UT, was men
bijna toe aan het openen van het luik tussen
de z.g. 'tussenkamer' tussen de Kvant en de
S-TM6. Het wachten was nog op een stabiele
TV-verbinding. Manarov zorgde voor de
radiotelefonie. Hij stelde TsUP, waar men
kennelijk even iets niet vertrouwde, met de
opmerking: Waar praat je eigenlijk over: bij
hen en bij ons is alles in orde en we zijn
klaar voor de TV-rapportage. Titov was al
naar voren gegaan om het luik te openen,
Manarov vroeg de 'Protons' die 'tussenkamer'
binnen te gaan en het luik zwaaide open om
0709 of 0710UT.

ACHTER DE HORIZON

Manarov kon nog net de naar hem toe zwevende
nieuwkomers zien. Kosmische wetten zijn
onverbiddelijk, dat is altijd goed, maar wel
jammer als dit inhoudt, dat MIR niet even
voor de horizon wacht om hier de enthousiaste
kreten te laten horen van de binnenkomende
mensen. Dat gebeurde weer net achter de
horizon. Dus maar weer wachten tot de volgende
overkomst, waarin voor het eerst ook Afghaans
te horen was. Op kreten als Nadzhibula, Kabul
en Kandahar na, was dit zelfs voor my 'double
dutch'. Misschien fietst er nog eens een
arabist voorbij, die het kan vertalen.

LANDING SOYUZ-TM5 UITGESTELD

In de nacht van 5 op 6 september j.l. werd de
Soyuz-TM5 losgekoppeld van de Kvant-module.
Gebaseerd op vroegere terugkeer operaties van
Soyuz-TM schepen, kon de landing om ong. 0213UT
worden verwacht. Ontvangstcomite's, opsporings
eenheden en journalisten hadden zich verzameld
in de buurt van Arkalyk in Kazakhstan, niet ver
van een naar Kosmonaut Titov genoemde Kolchoz.
Nadat Moskou aanvankelijk had gezegd dat de
landing om 0210UT zou plaatsvinden, begon men
later met dit tijdstip te schuiven: dan was het
weer 0200, dan weer ong. 0230UT.

Als het met dergelijke operaties niet naar
verwachting gaat is het direct gebeurd met de
directe reportages en blijft nieuws vvorlopig
uit. Er was een reportage aan de gang rond
0145UT, waarin al gesproken werd over het
loskoppelen, de landing etc. Deze reportage
ging niet door en kwam ook niet terug. Om
0200UT wel nieuws, maar alleen maar het
bericht, dat de landing om 0210UT werd
verwacht. Tot 0322UT nieuws noch reportages.

PROBLEMEN

Inmiddels was de eerst mogelijke overkomst van
MIR daar en zowaar ook die van de Soyuz-TM5.
Beide telemetrie zenders waren te horen en
vanuit MIR zowel als vanuit de Soyuz-TM5 kwam
radio telefonie. Lyakhov gaf technische
gegevens door aan TsUP en de MIR kosmonauten
spraken over het probleem a/b S-TM5. Duidelijk
was dus, dat er problemen waren. De Soyuz-TM5
was 2 omlopen terug losgekoppeld, maar direct
daarop verwachte terugkeer in de dampkring en
landing waren uitgebleven. Titov informeerde
naar de stand van zaken a/b S-TM5; door radio
storing konden zij Lyakhov en Mahmond niet
horen. TsUP was niet te verstaan. Duidelijk
was wel, dat TsUP uit de telemetrie gegevens
over het probleem had kunnen afleiden dat het
te maken had met iets waarover bij de controle
de dag daarvoor al opmerkingen waren gemaakt.

HET NOODLOT

Ook de volgende omlopen (14658, van 0456-
0503UT, en 14659 van 0630- 0636UT) bleef er
druk radioverkeer. Lyakhov maakte een kalme
indruk, Mahmond was af en toe met Lyakhov in
gesprek. Op de achtergrond mompelde Lyakhov
iets over 'het noodlot' en 'wat een
nachtmerrie'. In een gesprek van Titov met TsUP
kwam naar voren, dat de landing 24 uur was
uitgesteld. De problemen hadden te maken met
iets wat met de afkorting 'TVP' werd aangeduid.
Ook kondigde Titov aan, dat zij zouden gaan
slapen. Tijdens oml. 14460 was van 0803-0813UT
de S-TM5 telemetrie te horen; en enkele korte
opmerkingen van Lyakhov, die optimistisch
klonken. De voorlaatste overkomst van beide
schepen tussen 0938-0948UT in oml. 14461 was
alleen de S-TM5 telemtrie te horen. De laatste
omloop (14462) bleef het stil. Mogelijk zit de
S-TM5 al wel in een iets lagere baan. Er was
ook brandstof verbruikt, volgens het systeem
S.I.R.T. was dit 1499 KG.

LAATSTE NIEUWS

Vannacht (7 september) is de Soyuz-TM5, na 2
mislukte pogingen, alsnog geland in Kazakhstan
om 2.30 uur Nederlandse tijd. Op dat moment
hadden de kosmonauten nog maar voor 48 uur aan
zuurstof en voedsel. In verband met de kritieke
toestand werd door Radio Moskou geen directe
reportage uitgezonden. Het bericht van de
landing om 0050UT kwam pas veel later.

De kosmonauten a/b van de MIR, die bij een
dergelijk gebeuren wakker blijven, zijn na het
horen van het goede bericht direct gaan slapen
en hebben zich tot ver in de ochtend niet meer
laten horen.

Als extra bijzonderheid kan nog worden vermeld
dat de Soyuz-TM6, die nu vastzit aan de
koppelings poort van de Kvant module, morgen
zal worden overgezet naar de koppelings poort
van het doorgangs compartiment. Daartoe zullen
de kosmonauten een ruimtevlucht van ongeveer 20
minuten maken in de Soyuz-TM6. De omkoppeling
is nodig in verband met noodprocedures.
Bovendien moet de koppelings poort worden
vrijgemaakt voor de aanstaande komst van de
Progress-37. (Dit uitgebreide verslag over MIR
en aanverwante zaken werd gisteren en vanmorgen
nog snel naar ons 'overgepiept' door Chris van
den Berg/NL-9165/A-UK3202. Bedankt, Chris!)
