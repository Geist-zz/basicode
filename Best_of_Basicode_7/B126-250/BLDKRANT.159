159, zon 26 juni '88

MINICURSUS PRATEN MET FIDO-NOS DEEL 1

INTRODUCTIE

Het gebruik van databanken is voor vele
computerbezitters nog een onbekend iets.
Teneinde hen over de drempel heen te helpen en
hen enigszins bekend te maken met deze moderne
manier van communiceren, heeft Pieter Vijlbrief
deze introductiecursus geschreven.
Voor beginners dus.

WAT BIEDT FIDO-NOS?

Het FIDO-NET is een wereldwijd verbreid,
telefonisch te bereiken netwerk voor
communicatie door computerbezitters onderling.
In Nederland staat dat netwerk ter beschikking
aan de leden van de HCC (Hobby Computer Club).
Een uitzondering daarop vormt het FIDO-NOS,
dat is -beperkt- openbaar, dus door iedereen
te gebruiken, die over een computer en een
modem (met programmatuur) beschikt. In deze
databank vindt men een berichtengebied, waarin
men een bericht aan b.v. Hobbyscoop kan
plaatsen of aan andere gebruikers van dit net.
Later kan men dan antwoord verwachten. Ook
treft men er een bestandengebied (file area)
aan, waarin berichten staan van Hobbyscoop,
Radio Nederland, Teleac, zendamateurs, de HCC,
enz., maar ook de Basicode programma's, die de
laatste jaren zijn uitgezonden. Ook is een
advertentie rubriek (aangeboden / gevraagd)
opgenomen. Dit alles kan op een eenvoudige
wijze uit Fido in de eigen computer worden
geladen ('ge-download') en later worden
geraadpleegd of worden gebruikt. Behalve de
normale telefoonkosten voor de verbinding met
Hilversum kost deze service u verder niets.

WAT HEEFT U NODIG?

Behalve over een geschikte computer (en dat
zijn ze bijna allemaal), moet u beschikken
over een 'communicatie - programma' en een
bruikbaar 'modem' voor deze computer. Een
modem zet de spanningspulsjes uit de computer
om in toontjes voor de telefoonlijn
(MOdulator) en doet ook het omgekeerde van
telefoonlijn naar computer (DEModulator),
vandaar de naam.

MODEMS

Er zijn verschillende types. Dit houdt verband
met de 'seinsnelheid' of 'baudrate'. Het
bekendste is het Viditel modem (V23), dat met
1200 Bd ontvangt en met 75 Bd zendt in de
'originate' = 'opbeller' stand. Voor normale
communicatie is dit in het begin goed
bruikbaar, mits de computer het gebruik van de
2 snelheden aankan. Fido reageert er goed op.

HET V21 MODEM

Eenvoudiger is een 300 Bd modem. Dit werkt
met dezelfde snelheid voor zenden en
ontvangen (V21), maar ontvangt dan wel 4 maal
minder snel dan het V23 modem, wat vooral
merkbaar is bij het binnenhalen (downloaden)
van programma's. Het versturen van programma's
gaat echter 4 maal sneller (300 ipv 75 Bd).

ONDERLINGE COMMUNICATIE

Het voordeel is, dat een dergelijk modem
betrekkelijk voordelig is en beschikt over een
'originate' en een 'answer' stand, zodat men
ook met een kennis, die over een dergelijk
modem beschikt, per computer kan communiceren.
De opbeller zet het modem in de stand
'originate', terwijl de ander in de stand
'answer' staat. Daarmede wordt de juiste
toonhoogte voor het te zenden en het te
ontvangen signaal ingesteld.

KOSTPRIJS

Bedenk wel, dat de aanschafprijs van het
modem maar 1 keer wordt betaald, maar dat de
telefoonkosten steeds doorlopen. Hoe sneller
de verbinding kan worden afgehandeld, hoe
goedkoper (of beter: minder duur) het op den
duur zal zijn. Helaas zijn de meeste
databanken niet in staat te reageren op een
modem in de V23 'answer' stand, waarbij het
verzenden ('uploaden') van programma's met de
hoge snelheid van 1200 Bd plaatsvindt. Daarom
is deze stand niet op alle modems aanwezig.

V22 en V22bis MODEMS

Wil men echter de hogere snelheid ten volle
benutten, dan moet men zich een V22 modem
(1200 Bd / 1200 Bd) of een V22bis modem (2400
Bd / 2400 Bd) aanschaffen. Deze zijn echter
wel duurder en bij de hoogste snelheid speelt
ook de kwaliteit van de telefoonlijnen een
rol. Omschakelbare modems (V21, V23 en soms
V22 en V22bis) bestaan ook.

MODEMS VOLGENS HET HAYES PROTOCOL

Dit zijn zeer luxe uitvoeringen, die geheel
vanuit de computer kunnen worden bestuurd,
zowel wat de instellingen betreft als het
opbellen of beantwoorden van de abonnee, als
tenminste het daarvoor geschikte programma ook
voor de computer beschikbaar is.

KOPPELING MET HET TELEFOONNET

Dan is er nog een punt: de koppeling met het
telefoonnet. De PTT stelt hieraan eisen. Het
beste is een door de PTT goedgekeurd modem,
voorzien van een telefoonsteker met een
wandkontakt doos van de telefoon te verbinden.
De telefoon wordt dan met het modem gekoppeld.
Soms worden nog goedkope acoustische modems
(300 Bd) te koop aangeboden. Koppeling vindt
dan plaats door middel van de telefoonhoorn.
Deze zijn storingsgevoelig voor omgevings
geluid. Belangrijk is, dat het modem voor uw
computer geschikt is en dat er een goed
programma voor bestaat (zie de voor uw
apparaat specifieke computer tijdschriften).

HET COMMUNICATIEPROGRAMMA

Een absolute eis voor het tot stand komen van
een goede verbinding met Fido is, dat het
programma instelbaar moet zijn op minstens een
van de genoemde modem types (Baudrate) en
verder op 1 startbit, 8 databits, geen
pariteitsbit (=No-parity) en 1 stopbit. Verder
is het een voordeel bij het 'downloaden' van
programma's, dat er een foutcontrole protocol
aanwezig is (bijv. XMODEM of KERMIT). Het kan
wel zonder dat (ASCII modus), maar dat is
vooral bij lijnstoringen vrij onbetrouwbaar.

AANSLUITEN

Het modem moet meestal via de RS 232 poort
met behulp van een speciale kabel aan de
computer worden verbonden. Soms vindt
aansluiting plaats via een 'cartridge slot' of
een ander uitbreidings slot. Dit is merk-
afhankelijk. Raadpleeg daarvoor de
gebruiksaanwijzing. Vaak wordt het normale
telefoontoestel met het modem verbonden en
gaat de steker van het modem in de
wandkontaktdoos van de PTT.

PROEFDRAAIEN

Als alles op de juiste wijze is verbonden en
het communicatie programma in de computer is
geladen moet dit laatste worden ingesteld op
de 'Baudrate' van het modem, 8 databits, no-
parity en 1 stopbit (bijv. 300,8,N,1). Soms
gaat dit instellen via een menu. Het modem
wordt in de stand 'originate' gebruikt. Het
beste is eerst een verbinding tot stand te
brengen met een bevriende hobbyist, die ook
over dergelijke apparatuur beschikt. Deze zet
zijn modem op dezelfde snelheid, maar in de
stand 'answer'. Als alles bevredigend werkt,
moet men boodschappen op elkaars scherm kunnen
schrijven. Voor een eerste oefening is dit
zeer aan te bevelen!

OVERZICHT VAN HET EERSTE DEEL

U heeft vluchtig kennisgemaakt met Fido en
weet nu iets over modems en over de eisen die
aan het communicatie programma moeten worden
gesteld en u heeft reeds 'droog' geoefend. In
het volgende deel gaan we in op het tot stand
brengen van een verbinding met FIDO-NOS en de
mogelijkheden die u daarvan kunt benutten.
(Met dank aan Pieter Vijlbrief).

TYPE AANDUIDINGEN BIJ DISKETTES

Er zijn nogal wat computer gebruikers
die van mening zijn dat HD-diskettes
op elke drive kunnen worden gebruikt.
Dit is echter niet het geval. U kunt
met 1S/2D - of 2S/2D diskettes ook niet
op HD-drivers werken. Het verloren
gaan van gegevens en storingen in het
systeem kan worden voorkomen door de juiste
diskettes te gebruiken. Met het volgende
schema geven wij een overzicht van de
geschiktheid van de diverse diskettes.
De indeling naar grootte - 3.5', 5.25' en
8'- is de gemakkelijkste omdat deze
direct te zien zijn. Ook de indeling
naar schrijfdichtheid is overzichtelijk.
De afkortingen gelden voor alle formaten en
worden vrijwel zonder uitzondering door alle
leveranciers gebruikt.

AFKORTINGEN EN BETEKENISSEN

ALGEMEEN

HD - High Density- schrijfdichtheid
KB - 1 kilobyte = 1.024 bytes van elk 8 bits
MB - 1 megabyte = 1000 KB

3.5 INCH DISKETTES

1  - enkelzijdig gesteste diskettes
2  - dubbelzijdig geteste diskettes
DD - dubbele schrijfdichtheid
HD - High Density- schrijfdichtheid

5.25 INCH DISKETTES

1S    - enkelzijdig geteste diskettes
2S    - dubbelzijdig geteste diskettes
2D    - dubbele schrijfdichtheid
96 tpi- schrijfdichtheid 96/100 sporen per inch
HD    - High Density - schrijfdichtheid

'HD' STAAT VOOR HIGH DENSITY

HD betekent letterlijk High Density, dus hoge
opslag dichtheid. De uitsluitend in
dubbelzijdige uitvoering verkrijgbare HD
diskette heeft als verkorte aanduiding
2S/HD. De HD diskette is op geen andere
drive te gebruiken. Als voordeel heeft
deze diskette de hoge opslag capaciteit
van 1,6 MB ongeformatteerd. Het is dus in
het eigen belang van de diskette gebruiker
na te gaan of hij over een High Density
drive beschikt en de in vergelijking met
de normale diskette duurdere HD moet
gebruiken. Bij de 5.25 inch - 2S/HD diskette
is de schijf zelf voorzien van een
1 duizendste millimeter 'dikke' magnetische
laag, waarin zoals bekend de bits worden
opgeslagen.

5.25 INCH / 96 TPI DISKETTES

Met uitzondering van de HD-uitvoering hebben
alle diskettes met een lagere schrijfdichtheid
een magnetische laag die ongeveer 2 duizendste
millimeter dik is. Diskettes met de verkorte
aanduiding 5.25 inch - 2S/2D 96 tpi,
geven een opslag capaciteit van 1 MB ofwel
1000 kilobytes. In tegenstelling tot de
HD diskettes zijn ze in de richting van een
geringere schrijfdichtheid compatibel.
Ook kunnen ze worden gebruikt in plaats van
de 2D of de 1D uitvoering.

5.25 - 2D EN 1D DISKETTES

Dubbelzijdige 5.25 inch diskettes met een
dubbele schrijfdichtheid met de verkorte
aanduiding 2S/2D hebben een opslag capaciteit
van 500 KB. Ze kunnen ook als enkelzijdige
1S/2D versie worden toegepast, maar hebben dan
een opslag capaciteit van slechts 250 KB.

VERSTEVIGINGSRING

De aanduiding 'hard hole' verwijst naar
de rond het centrale gat van de 5.25 inch
diskette aangebrachte verstevigingsring.
Het helpt de aandrijfkracht van de drive
op de diskette over te brengen en zorgt
ervoor dat de diskette zo goed mogelijk
wordt gecentreerd. Diskettes met een
verstevigingsring zijn voor praktisch
alle drives geschikt en kunnen dan ook
worden aanbevolen, tenzij de gebruiks
aanwijzing anders aangeeft.

SECTORINDELING

De aanduiding 'sectors soft' geeft aan dat de
diskettes ongeformatteerd zijn. De gebruiker
moet dus voor hij er mee aan het werk
gaat formatteren. Als hij hiervoor geen
ge1schikt programma heeft, is het aan te raden
geformatteerde diskettes te kopen.
Die beschikken over een aanduiding van het
aantal sectoren en het aantal bytes per
sector, bv. 26 x 256 bij 5.25 inch diskettes.
(Bron: BASF Nederland)
