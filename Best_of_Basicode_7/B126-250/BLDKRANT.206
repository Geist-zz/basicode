
206, woe 8 feb '89

VLIEGTUIGONDERZOEK BOEING

De Amerikaanse vliegtuig fabriek Boeing heeft
bevestigd dat in zeven vliegtuigen van het
757-type verkeerde aansluitingen van de
bedrading zijn gevonden bij de brandblussers
in het vrachtruim. Op dit ogenblik zijn 191
Boeing 757 toestellen geinspecteerd. Van drie
-niet Amerikaanse- luchtvaart maatschappijen
moet de rapportage nog worden ontvangen.
In totaal zijn er 205 Boeing 757's in
dienst bij de luchtvaart maatschappijen.
Bij de zeven betrokken vliegtuigen gaat
het om drie toestellen van Delta, twee
van Air Holland, een van Air 2000 en een van
Royal Brunei. Er waren verschillen in de
verkeerde aansluiting van de bedrading, maar
in alle gevallen betrof het de electrische
verbinding met de brandblussers. De verkeerde
aansluitingen konden eenvoudig worden
gecorrigeerd en de vliegtuigen zijn dan ook
weer normaal in dienst. De opdracht voor deze
inspectie was afkomstig van de Amerikaanse
Federal Aviation Administration.

VOORJAARSEXAMENS RADIOZENDAMATEURS

De Examencommisie voor Radiozendamateurs
deelde ons mee dat de aanmeldings periode voor
de voorjaarsexamens 1989 is verlengd: deze zal
pas sluiten op 27 februari a.s.
Door onvoorziene omstandigheden is het
telefoonnummer van het Examen Secretariaat per
1 januari 1989 alsnog gewijzigd. Voor het
telefonisch aanmelden is het Secretariaat nu
bereikbaar onder tel. nr. 050-222270.

AMATEUR RADIOVERKEER UIT MIR

Geruime tijd geleden vroeg Volkov om toewijzing
van roepnamen voor hem en Krikalyov. Doordat
MIR daarna alleen in de nachturen kwam bleef
ik verstoken van nadere informatie hierover.
Inmiddels is gebleken, dat Polyakov onder
roepnaam U3MIR enkele malen op 145.650mc (een
repeater uitgang) hoorbaar is geweest tijdens
het werken met o.a. een Tsjech en een Fin.
Op 4 febr. 1989 gaf TsUP namens Yuriy Pavlovich
door, dat Volkov toch moest uitkomen met de
amateur transceiver. Hij zou verbinding moeten
maken met een radiostation op een
tentoonstelling in Zwitserland. TsUP ging niet
in op verdere details, omdat Volkov over een
instructie zou beschikken. Volkov deelde mede,
dat hem categorisch verboden was om 'uit te
komen'. Dit verbod is dus kennelijk niet meer
van kracht. Wel herhaalde Volkov zijn verzoek
om toekenning van een roepnaam. Volgens TsUP
zou hij deze wel krijgen.

TERUGHALEN VAN DE SALYUT-7 MET BURAN

Reeds langer dan een week doet dit bericht de
ronde en het werd kort geleden door Radio
Moskou bevestigd. De MIR kosmonauten hoorden
dit bericht toen zij naar een nieuwsuitzending
luisterden. Zij waren zeer verrast en vroegen
TsUP om nadere bijzonderheden. Vaag kwam naar
voren, dat een beslissing of men in de
toekomst dit waagstukje zal aandurven nog niet
was genomen.

LOSKOPPELEN PROGRESS-39

Zoals enkele dagen geleden al was aangekondigd
werd dit vrachtschip op 7-2-'89 losgemaakt.
Dit gebeurde n.a.w. lang voordat MIR binnen ons
bereik was. De tijden van het afhaken en van
het al of niet al in de dampkring verbrand zijn
zijn dus nog niet bekend.

Gisteren werd het luik tussen de Kvant en de
Pr-39 definitief gesloten. De laatste loodjes
hebben voor de kosmonauten het zwaarst gewogen.
Voordat het luik dichtging was vooral Polyakov
druk als 'stuwadoor'. Veel verwarring deed zich
voor: soms moesten de kosmonauten zaken, die al
in de Pr-39 waren opgeborgen, weer voor de dag
halen, omdat men plotseling dacht, dat deze wel
weer eens nodig zouden kunnen zijn.

Op 7 februari was er geen radioverkeer in de
meeste overkomsten: mogelijk had men de
kosmonauten een dag rust gegeven. Er werd dan
ook veel naar muziek geluisterd (o.a. geleverd
door de schepen A.S.K. en K.V.K.).

PROGRESS-40

De lancering vanaf Baykonur zal -als alles naar
wens verloopt- plaatsvinden op 10 febr. te ong.
0846UTC. Op 12 febr. 1989 zal Progress-40 bij
MIR arriveren terwijl MIR en Pr-40 even binnen
ons bereik zijn in een lage elevatie in Z.O.
richting tussen 1019 en 1025UTC. In deze
periode valt radioverkeer te verwachten waarin
de nadering besproken wordt. De koppeling zelf
zal net buiten ons bereik plaatsvinden om ong.
1031UTC. Dit alles dus op zondagmorgen. Veel
geinteresseerden zullen dus het verkeer kunnen
horen. (Aldus Chris van den Berg)

COMIS

Recent hebben de Russische kosmonauten Titov
en Manarov in het bemande ruimtestation MIR
door middel van een buitenboord- activiteit
de reparatie van de door SRON (Stichting
Ruimte Onderzoek Nederland) gebouwde roentgen
camera 'COMIS' succesvol uitgevoerd.
Daarmee is dit instrument na een jaar weer
operationeel geworden en kunnen nieuwe
metingen aan roentgen- objecten binnen en
buiten ons melkwegstelsel geanalyseerd worden.

COMIS staat voor COded Mask Imaging
Spectrometer en is een samenwerking tussen
SRON Utrecht, de universiteit van Birmingham
en het Instituut voor Ruimte Onderzoek in
Moskou. Het is een groothoek roentgencamera,
die gebaseerd is op het schaduwmasker principe.
Dat wil zeggen dat de camera bestaat uit aan de
binnenkomende kant een gecodeerd masker en aan
het uiteinde een positiegevoelige proportionele
teller. Als het masker beschenen wordt door een
roentgenbron, werpt deze een schaduw van het
masker op de detector. Doordat het masker
gecodeerd is, kan men door de plaatsbepaling
van die schaduw de positie van de roentgenbron
aan de hemel bepalen. Dit geldt voor iedere
bron aan de hemel die in het beeldveld staat.
De totale reconstructie levert een 'foto' van
de hemel in rientgenlicht op.

REPARATIE

Na de lancering in maart 1987 begon COMIS in
juni met zijn waarnemingen, die echter later
in het jaar werden gestaakt vanwege problemen
met de detector.

De reparatie bestond uit het vervangen van de
oude detector door de gereviseerde reserve
detector. De kosmonauten waren goed voorbereid:
ze hadden de beschikking over verschillende
soorten speciaal voor dit doel vervaardigd
gereedschap. De reparatie verliep vlekkeloos
en de eerste waarnemingen op de volgende dag
bewezen dat het instrument goed werkt.

SUPERNOVA

De komende tijd zal COMIS vooral metingen
verrichten aan de bekende supernova 1987a.
Het verloop van de roentgen intensiteit van
deze ontploffende ster heeft grote interesse
van astrofysici, met name ook in de SRON-
vestiging in Utrecht. Dit verloop geeft
informatie over onder andere het precieze
mechanisme van de ontploffing, en wel in
meer detail dan tot nu toe mogelijk was.

ASTRONOMEN BOUWEN DIGITALE CAMERA

Tot het midden van de jaren zeventig hadden
astronomen uitsluitend fotografische platen ter
beschikking om uiterst zwakke lichtsignalen van
ver verwijderde sterrenstelsels vast te leggen.
Het vereiste verscheidene maanden inspanning om
de verkregen beelden te verwerken tot meetbare
gegevens die inzicht gaven in de astrofysische
processen die plaatsvinden in melkwegstelsels.

Als gevolg van nieuwe technologische
ontwikkelingen op het gebied van video en CCD-
camera systemen konden nieuwe telescopische
toepassingen ontwikkeld worden. Door de grotere
gevoeligheid en de automatische verwerking van
de data met behulp van een computer werden
aansluitend mogelijkheden geschapen voor
astronomisch onderzoek.

SAMENWERKINGSPROJECT

Op de Radiosterrenwacht in Dwingeloo is in
samenwerking met het Royal Greenwich
Observatory (RGO) in Engeland het meest
geavanceerde CCD-camera systeem ontwikkeld
voor gebruik op optische telescopen.
Het systeem wordt gekenmerkt door een grote
gevoeligheid, zeer lage achtergrondruis en
flexibele gebruiks mogelijkheden. Met name
het lage energiegebruik maakt directe
plaatsing op een telescoop mogelijk.

Het project van de NWO-Stichting Radiostraling
van Zon en Melkweg (RZM) samen met de Science
and Engineering Research Council (SERC),
de Engelse tegenhanger van NWO (Nederlandse
organisatie voor Wetenschappelijk Onderzoek),
omvatte de ontwikkeling en de bouw van een
aantal systemen van waarneem- apparatuur voor
de grote 4,2 meter William Herschel telescoop
op het Canarische eiland La Palma.

LANGE BELICHTINGSTIJD

De gevoeligheid van de CCD beeldopnemer, die
de lichtsignalen (fotonen) omzet in electronen,
is aanzienlijk vergroot door de uitlezing pas
na een kwartier belichting te verrichten in
plaats van 50 keer seconde, zoals in een video
camera. Om deze lange belichting mogelijk te
maken heeft RGO een 'cryostaat' ontwikkeld
waarin de CCD-opnemers met vloeibare stikstof
worden gekoeld.

ELEKTRONISCHE BESTURING

In Dwingeloo is het elektronische systeem
ontwikkeld voor de gelijktijdige uitlezing en
besturing van meerdere CCD's. Het systeem wordt
met een microprocessor bestuurd. De signalen
van de verschillende CCD's worden binnen een
bereik van 60.000 electronen gedigitaliseerd
in eenheden van een electron. Vervolgens wordt
het digitale signaal met een glasvezel
verbinding naar een computer overgebracht.

De instelling van het uitleespatroon en het
niveau van de besturings signalen kan volledig
geprogrammeerd worden, zodat alle bekende
CCD-typen vanuit een computer ingesteld en
geoptimaliseerd kunnen worden. Mede daardoor
is een instrument beschikbaar gekomen met
ongeevenaarde mogelijkheden voor
wetenschappelijk gebruik.

