
212, maa 06 mrt '89

PROGRESS-40 LOSGEKOPPELD VAN MIR

Al op 2 maart werd gesproken over belangrijk
werk, dat zou moeten worden gedaan met
Progress-40 op 3 maart. Op 2 maart was
Krikalyov al bezig met manoeuvres van een
ruimtecapsule, n.a.w. oefende hij op een
computer, datgene wat op 3 maart zou worden
gedaan. Hij noemde dit 'het indicatie regiem'.

Na het loskoppelen van de Progress-40 van het
MIR station bleef dit dicht in de buurt.
Activiteiten waren:
1. Omkering van het MIR complex, waarbij dit
vanuit de Pr-40 met een TV camera werd
opgenomen.
2. De omkering vond plaats met uitgeschakelde
Girodynas.
3. De MIR cosmonauten namen veel foto's van
de Pr-40 en van het experiment.
4. Het experiment had iets te doen met zaken,
die op commando vanuit MIR aan de buitenzijde
van de Pr-40 werden ontplooid. Sprake was van
het zich ontplooien van 1 of 2 'oorvormige
structuren'.

PROGRESS-40 VERBRAND IN ATMOSFEER

Dit is gebeurd in de vroege uurtjes van 5 maart
(of: erg laat op 4 maart). De verbranding
gebeurde n.a.w. buiten zichtsafstand van de
MIR, want de kosmonauten zijn er in de nacht
van 4 op 5 maart niet voor opgebleven.
(Met dank aan Chris van den Berg)

BOEKRECENSIES

Onze vaste boekbespreker Pieter Vijlbrief las
een reeks boeken over fotogenieke muizen in
ruisarme ledenadministraties (?) en zo meer.
Hier volgt zijn verslag.

MUISGESTUURDE MENU'S

door Tom Ordelman, 221 pag., uitgave Kluwer,
prijs f 59.50, (programma's op diskette
leverbaar voor f 49.50 + verzendkosten).
Het kan een uitdaging zijn, eigen of gekochte
programma's met behulp van een muis te kunnen
besturen en het daarvoor nodige programmeer-
werk zelf uit te voeren. Met behulp van dit
boek wordt u ingewijd in de geheimen daarvan.
Bovendien zijn er uitgewerkte programma's
opgenomen voor bekende toepassings software,
waaronder tekstverwerkers, zoals Wordperfect
en DTP's zoals Ventura Publisher. Ook b.v.
Assist van dBase kan een muisbesturing
krijgen. Maar het blijft oppassen, want een
voorwaarde is, dat men beschikt over een muis
met een bijbehorende 'Muis-programmerings
taal'. Voor de MS-muis is dat de 'Mouse Menu
Programming Language' van Microsoft die
voorkomt op de Microsoft Mouse Tools Disk,
voor een PC-system muis, zoals de Genius muis,
de Witty muis e.d. is dit de Designer Pop-Up
Menu Definition Language en voor de Summa-muis
de SummaMouse Menu Language. Deze programma's
moeten vaak apart worden aangeschaft, hetgeen
soms problemen oplevert. De software wordt
lang niet altijd door de muis leverancier
ondersteund. Verder dient men te beschikken
over een teksteditor, die in staat is ASCII
teksten aan te maken in DOS formaat. Als men
dit alles heeft, kan men met behulp van dit
boek aan de slag. Het besturings programma
voor Wordperfect v4.2 beslaat maar liefst ruim
20 pagina's gedrukte tekst! (Voor v4.1 iets
korter). Gelukkig is deze programmatuur ook op
diskette verkrijgbaar, maar deze hebben we
niet ter recensie aangeboden gekregen. Voor
f 49.50 plus verzendkosten moet u maar zelf
avonturen wat u daarmede kunt aanvangen. Een
boek dus voor een speciale groep muis-fanaten
die na bestudering van dit werk elk
willekeurig MS-DOS programma van muisbesturing
zullen kunnen voorzien.

LEDENADMINISTRATIE 'MEMBER'

door H. Brouwers en G.T. Grootenboer, uitg. BV
Het Goede Boek/GB Software, Huizen, 256 pag.,
prijs boek: f 95.--, Demodiskettes f 25.--.
Het boekwerk is niet alleen een handleiding
voor het gebruik van het leden administratie
programma (voor een IBM-(kloon) PC), maar
vooral het eerste deel, 93 pag., geschreven
door de heer Brouwer, is voor elk verenigings-
bestuur van belang. Het vormt een leidraad
voor verenigings bestuurders. Allerlei
onderwerpen: de leden- administratie, de
organisatie van de vereniging, het
verenigings management, effectief vergaderen,
het maken van verslagen, marketing in de
vereniging en de automatisering van de
verenigings administratie komen zeer uitvoerig
aan de orde. Het tweede deel vormt de
handleiding voor het gebruik van het door de
heer Grootenboer geschreven software pakket.
Er staan diverse voorbeelden in voor
verschillende soorten verenigingen, b.v. een
Wijkvereniging of een Patienten vereniging,
een Abonnementen- en Adressen- administratie
voor een kleine uitgever, een Sportvereniging,
een Stichting, enz.

GEBRUIKERSVRIENDELIJK

Het programma is veelzijdig aan te passen aan
de omstandigheden. Met behulp van het vrij
goedkope demopakket kan men samen met het boek
een goed inzicht krijgen in de werking van het
programma. Het blijkt zeer gebruikers-
vriendelijk te funktioneren. Het werkt al op
een eenvoudige PC met twee diskettestations,
maar voor heel omvangrijke ledenbestanden is
een PC met een harde schijf toch wel aan te
bevelen. Het installeren van het programma zal
met de uitvoerige beschrijving in het boek ook
geen problemen opleveren. Als men na het
uittesten van het demonstratie- programma het
echt wil gaan toepassen in zijn vereniging,
dan kan bij de uitgever het volledige pakket,
dat zijn prijs (f 480.--) ten volle waard is,
worden besteld. Alleen het intikken van alle
gegevens betreffende de leden zal bij een
grote vereniging veel tijd vergen, tenzij men
al een of ander ledenbestand in de computer
heeft zitten. Veelal zal het dan mogelijk
blijken, eventueel met hulp van het
softwarebureau, dit bestand naar 'Member'
te converteren.

RUISARM ONTWERPEN

(in de elektronica en communicatie techniek),
een postacademische cursus van de T.U. Delft,
door Prof. Dr. Ir. J. Davidse e.a., 211 pag.,
uitgave Kluwer, prijs f 49.50.
Bij het werken met elektronische schakelingen
krijgt men altijd te maken met de faktor
'ruis'. Tendele zal men hiermee moeten leren
leven. Maar bij het ontwerp van de schakeling
kan er voor gezorgd worden, dat de ruis zo
gering mogelijk zal zijn. Daar ruis
veroorzaakt wordt door onregelmatige
veranderingen in de stromen die in de
schakeling lopen onder invloed van onder meer
de temperatuur, maar ook door het feit, dat
alle fysische processen fluctuaties vertonen,
komt men direkt terecht bij de kansberekening.
Dit vereist een goed inzicht in de hogere
wiskunde. Dit boek is daarom alleen te
gebruiken door elektronici met minstens een
HBO-opleiding. Er worden onderwerpen behandeld
als: ruisarme versterkers, ruis in
oscillatoren, ruisaspecten van microgolf-
schakelingen en telecommunicatie- systemen en
ruis in optische transmissie- systemen.
Verwacht echter geen voorbeelden van na te
bouwen schakelingen, maar wel een zeer gedegen
theoretische beschouwing over het onderwerp,
waarna men zelf, mits men over de nodige
kennis beschikt, aan het werk kan gaan.
Onnodig te zeggen, dat het boek een hoge
kwaliteit uitstraalt.

FOTOGRAFIE

door Frans Naeff, 184 pag., uitg.
Het Spectrum, prijs f 24.90.
Eens een geheel ander onderwerp, ofschoon ook
heel interessant en veelzijdig. In dit boek
wordt ervan uitgegaan, dat veel mensen wel een
goed fototoestel bezitten, maar dat de
aanwezige fotografische kennis zeer gering is.
Terwijl er juist in de fotografie zoveel te
bereiken valt, als men ook weet, wat men moet
doen en welke mogelijkheden de beschikbare
apparatuur te bieden heeft. Het boek is heel
praktisch van opzet. Het begint met een lang
hoofdstuk, waarin wordt aangegeven hoe men van
een gegeven onderwerp met de aanwezige
middelen een mooi plaatje kan maken.
De volgende hoofdstukken gaan dieper in op
camera's, objectieven, films en accessoires.
De onderwerpen worden kritisch besproken,
zodat men weet wat men er van kan verwachten
als men tot aanschaf overgaat. Ook is het
donkere kamer (DOKA) -werk niet vergeten.
Zowel het ontwikkelen van films als het maken
van vergrotingen (ook in kleur) wordt
uitvoerig genoeg besproken om ermee te kunnen
beginnen. Als men eenmaal in de praktijk enige
ervaring heeft opgedaan, zal men later over
een onderwerp, waarvoor men bijzondere
belangstelling heeft, nog wel eens een
uitvoeriger boek raadplegen. De uitgave is
verlucht met veel duidelijke afbeeldingen en
toont ook ruim 50 foto's, deels in kleur. Na
meer dan een halve eeuw mij met vrijwel elk
onderdeel van de fotografie praktisch te
hebben beziggehouden, matig ik mij aan, dit
boek als zeer goed te bestempelen. En om de
prijs hoeft men het ook niet te laten liggen.
(Aldus onze boekenrecensent Pieter Vijlbrief)

INKOMSTENBELASTING 1988

Na de uitzending van het programma
'Inkomstenbelasting 1988' ontvingen we een
aantal reakties van luisteraars.

Een belangrijke was die van de heer
Siegers uit Roden. Hij merkte terecht op
dat het programma, bij vraag 2 (Reiskosten
woning-werk), een minimum aftrekbaar bedrag
van f 200,- aanhoudt. Dit geldt echter alleen
indien men het hele jaar 1988 werkte en/of een
Ziektewet-uitkering genoot. In alle andere
gevallen vervalt het minimum bedrag!
Indien het minimum bedrag voor u niet geldt,
omdat u bijvoorbeeld bent afgekeurd of
gepensioneerd, kunt u regel 2440 van deel 1
laten vervallen om het programma voor u
juist te laten lopen.
In deel 1 staat verder nog een tikfout: in
regel 14540 moet 7h staan ipv 7f.

In deel 2 blijkt een programma-fout een
onjuistheid in de berekening van de
verschuldigde belasting te veroorzaken. Ter
correctie moet in regel 10010 voor 'HO=0'
worden toegevoegd: 'Y3=0:'.
Ook in deel 2 werd nog een tik-duiveltje
gevonden. In regel 4630 staat ondermeer
'or(V4<>0)'. Dat moet zijn: 'or(V4>0)'.

Nogal wat luisteraars belden het Hobbyscoop
spreekuur (iedere VRIJDAG van 10 tot 12 uur:
tel. 035-773015) met de klacht dat het
programma te groot was om te laden.
Behalve in de gevallen waar de computer
inderdaad te weinig geheugenruimte heeft,
bleek dit te zijn veroorzaakt door het
gebruik van een ander vertaalprogramma.
'Inkomstenbelasting 1988' werd geschreven
in Basicode-2 en kan, door de omvang, maar
beter worden geladen met het originele
Basicode-2 vertaalprogramma voor uw computer.
Via Postbus 1200, 1200 BE Hilversum of via
het spreekuur kunt u vernemen hoe u het goede
vertaalprogramma kunt verkrijgen.
(aldus Chris Bouws)

