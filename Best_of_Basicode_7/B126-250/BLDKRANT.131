131, zon 6 mrt '88

AMSAT-OSCAR 10

Midden februari is OSCAR 10 helemaal
uitgevallen. In verband met de lage zonnehoek
ontvangen de zonnepanelen niet voldoende licht
om de batterij te kunnen opladen. Door de lage
boordspanning is alle elektronika in de
satelliet buiten bedrijf in maart en april.
Men hoopt dat de satelliet vanaf begin mei
weer gedurende enkele maanden te gebruiken
zal zijn.

UoSAT-OSCAR 11

Op 1 maart viert OSCAR 11 zijn vierde
verjaardag. De satelliet funktioneert nog
steeds uitstekend. Het gebruiksschema van
OSCAR 11 ziet er nu als volgt uit. Dagelijks,
behalve op woensdagen, zendt de satelliet
afwisselend verschillende soorten gegevens
uit via de bakenzender op 2 meter, onder
besturing van de Diary- programmatuur in de
boordcomputer. Eerst wordt gedurende 60 s
telemetrie uitgezonden, dan is de Digitalker
60 s lang in bedrijf, en dan wordt de status
van de boordcomputer gegeven gedurende 15 s.
Daarna volgt 120 s lang een bulletin met
amateur-nieuws, en dan volgt weer 60 s
Digitalker. Daarna volgt Whole Orbit Data
gedurende 240 s, dan weer 60 s Digitalker en
tenslotte worden DCE Title Frames uitgezonden
gedurende 60 s. Op woensdagen wordt tussen
0000 en 1400 UTC afwisselend 150 s telemetrie
en 30 s Digitalker informatie uitgezonden.
's Woensdags vanaf 1400 UTC tot aan het
uploaden van een nieuw bulletin op donderdag
wordt afwisselend 120 s Whole Orbit Data en
60 s Digitalker informatie uitgezonden.
Verder worden regelmatig op woensdagen, over
enige tijd wekelijks, CCD-videobeelden
uitgezonden op 70 cm via het DSR-systeem.

FUJI-OSCAR 12

Het gebruiksschema van OSCAR 12 is
als volgt gepland:
mode JA van  8-3 0113 UTC tot  9-3 0425 UTC,
mode JA van 10-3 0127 UTC tot 11-3 0235 UTC,
mode JA van 12-3 0141 UTC tot 14-3 0155 UTC,
mode JD van 17-3 0522 UTC tot 18-3 0630 UTC,
mode JD van 19-3 0333 UTC tot 20-3 0442 UTC,
mode JD van 21-3 0347 UTC tot 22-3 0455 UTC,
mode JD van 23-3 0401 UTC tot 24-3 0509 UTC,
mode JD van 26-3 0321 UTC tot 27-3 0428 UTC,
mode JA van 30-3 0146 UTC tot 31-3 0254 UTC.

Gedurende alle andere perioden zal de
satelliet uitgeschakeld zijn om de batterij
de gelegenheid te geven op te laden. Omdat
vooral mode JD het energievoorzienings systeem
in de satelliet nogal zwaar belast kan het
noodzakelijk zijn dit systeem regelmatig
buiten bedrijf te stellen. De JARL schijnt
een Award beschikbaar te hebben voor OSCAR 12
mode JA verbindingen. Daarvoor zouden 10 QSL-
kaarten nodig zijn. Nadere informatie hierover
zal spoedig bekend worden gemaakt door
JJ1ZUT, onder andere via de mode JD mailbox.

AMSAT-Phase 3C

De eerstvolgende ARIANE-lancering, vlucht
V21, is nu verschoven naar 11 maart omdat nog
enige wijzigingen moeten worden aangebracht
aan een van de te lanceren satellieten. De
lancering van de eerste ARIANE 4 raket,
vlucht V22, met onder andere Phase 3C aan
boord, staat op het programma voor begin juni.
De 140 kg zware satelliet Phase 3C moet na
een geslaagde lancering zeker 5 jaar
probleemloos in gebruik kunnen blijven.

UoSAT-C

Sinds de lancering van OSCAR 11 in maart 1984
bestaan er bij de UoSAT-Unit in de University
of Surrey al plannen om een opvolger te
bouwen en te lanceren. Daarbij waren er echter
steeds twee problemen: een geschikte
lanceermogelijkheid en de financien. Onlangs
heeft de NASA een mogelijkheid geboden voor
de lancering van een nieuwe Britse
wetenschappelijke amateursatelliet van de
UoSAT-Unit. Deze nieuwe UoSAT-C kan voor het
einde van 1988 samen met een andere satelliet
worden gelanceerd met een DELTA-raket van de
NASA naar een cirkelvormige baan met een
hoogte van zo'n 500 km en een inclinatie
van 43 graden. Deze baan is weliswaar niet
zeer geschikt, vooral voor stations op hogere
breedtegraden, maar gezien het beperkt aantal
beschikbare lanceermogelijkheden moet elke
kans worden gegrepen. Hoewel er niet veel
tijd meer is voor de bouw, denkt men dat het
toch wel zal lukken de nieuwe satelliet op
tijd klaar te hebben. Voor de bouw van OSCAR
11 had men ook maar een half jaar de tijd.
Omdat het UoSAT-C projekt een internationaal
samenwerkings verband zal zijn, kunnen de
financien nu ook beter geregeld worden.
Daarom is men nu al begonnen met de
ontwikkeling en bouw van de nieuwe satelliet.

MEER EXPERIMENTEN AAN BOORD

Er zullen meer experimenten worden
ondergebracht in UoSAT-C dan in zijn twee
voorgangers OSCAR 9 en OSCAR 11. Een van de
belangrijkste systemen zal het Packet radio
Communications System (PCE) zijn. Dit wordt
een digitaal 'store and forward' kommunikatie
systeem, oftewel een Packet Radio Bulletin
Board systeem, zoals mode JD van OSCAR 12.
Dit PCE is beschikbaar voor gebruik door alle
amateurs en dus niet beperkt bruikbaar zoals
het DCE in OSCAR 11. Verder zullen er
verscheidene experimenten aan boord zijn voor
het meten van de invloed van kosmische
straling op halfgeleiders en op zonnepanelen.
Er moeten enkele microprocessors in de
satelliet komen, waaronder de 1802 en 80C86,
terwijl er in totaal zo'n 5 MByte aan digitaal
geheugen (RAM) beschikbaar is voor alle
experimenten. UoSAT-C zal een van de
krachtigste satellieten worden voor wat
betreft rekenmogelijkheden en
gegevensverwerking. Misschien komt er ook
apparatuur voor Digital Signal Processing
(DSP) aan boord. Verder zullen er nieuwe
systemen worden toegepast voor standregeling
en dergelijke. (met dank aan PA0DLO).

BOEK OVER RADIO KOOTWIJK

Afgelopen woensdag berichtten wij u over het
zestigjarig bestaan van Radio Kootwijk.
Ter gelegenheid hiervan is ook een boek
verschenen dat de geschiedenis van het
zendstation vrij uitvoerig beschrijft. Het
gaat vooral in op het verleden van Kootwijk
en wat de pioniers bij de opbouw te doen
stond. Ook zijn er een aantal hoofdstukken
over de hedendaagse taak van het zendstation.
Het boek, dat is samengesteld door mensen die
de omgeving goed kennen, behandelt ook een
aantal menselijke aspecten van het wonen op
zo'n afgelegen plaats.

De uitgave kreeg als titel: 'Tussen zand en
zenders'. Het kost f27,50 en is te bestellen
via het volgende adres: Mw. L.Udo, Radioweg
2, Radio Kootwijk, 7346 AS Hoog Soeren.
Telefonisch kunt u mevrouw Udo benaderen
onder nummer 05769 - 327.

BOEK OVER WORDPERFECT

Enige maanden geleden schreef Gerrit Komrij in
het NRC-Handelsblad in zijn column 'Een en
ander': 'Computerboeken onderscheiden zich in
drie dingen van het reguliere boek. Ten eerste:
je kunt er alles in vinden, wat je niet zoekt.
Ten tweede: je kunt er niets in vinden wat je
wel zoekt. En, vooral, ten derde: ze zijn
allemachtig hoog geprijsd'. Wij zijn geneigd
Komrij gelijk te geven. Echter het geldt niet
voor het boek, dat wij deze week ter bespreking
ontvingen:
BASISHANDLEIDING WORDPERFECT, met als
ondertitel: 'Leer nu WP in 20 minuten',
geschreven door W. Melchin en P. Doorn, 59
pag., uitgave Parnassus Press - Utrecht, prijs
f15.--. We deden wel iets meer dan 20 minuten
er over, maar dit boek vormt een bijzonder
goede introductie tot het gebruik van
Wordperfect V4.2 (en V4.1). Deze tekstverwerker
wordt zeer veel gebruikt bij grote instellingen
en menige administratieve kracht zal ermee te
maken krijgen. Het doorzettingsvermogen voor
het doorworstelen van dikke handboeken is niet
aan een ieder gegeven. Deze Basishandleiding
'biedt geen schone schijn, maar is een
praktische gids voor beginner en gevorderde',
staat op de laatste pagina van het boek, en wij
zijn het daar volkomen mee eens. Al direct in
het begin is men in staat iets met WP te doen
en na enkele uurtjes met dit programma te
hebben gestoeid met het boekje naast het
toetsenbord, raakt men er steeds meer in thuis.
De schrijvers (Melchin is docent aan de
Universiteit van Amsterdam en Doorn is docent
computerkunde aan de Rijksuniversiteit van
Leiden) hebben hun Basishandleiding gebaseerd
op hun uiterst succesvolle cursus
tekstverwerkers voor beginners. Dat is
duidelijk te merken aan de overzichtelijke
opzet van het boek. Dit, voor een computerboek,
uiterst laag geprijsde werkje kunnen wij dan
ook van harte aanbevelen. (Pieter Vijlbrief)

SAG GEBRUIKERSDAG IN DEN BOSCH

Op zaterdag 12 maart a.s. van 10 tot 17 uur
houdt de Stichting Atari Gebruikers in de
Bossche Brabanthallen haar jaarlijkse
landelijke gebruikersdag. Deze dag zal naar
verwacht zo'n 8000 computergebruikers trekken.

De opzet van deze dag is tweeledig: ten eerste
is het een ontmoetingspunt voor computer
gebruikers, waar contacten kunnen worden gelegd
en ideeen uitgewisseld. De regionale afdelingen
van de SAG staan daarbij centraal. Daarnaast is
er het beursgedeelte, waarop zich ruim 40 hard-
en software bedrijven zullen presenteren.

NIEUWTJES

Op de beurs zijn verschillende nieuwtjes op het
gebied van computergebruik te zien. Zo wordt
voor de 16-bits ST-computers de CD-ROM
gepresenteerd. Een ander nieuwtje is een WORM-
systeem als extern computergeheugen. Verder
aandacht voor de nieuwe MS-DOS machines van
Atari, alsmede een hardware MS-DOS emulator
voor de al bestaande ST-reeks. Ook zal
apparatuur en programmatuur voor het verwerken
van streepjescode worden gedemonstreerd.
Tenslotte aandacht voor verbeterde software
pakketten t.b.v. Computer Aided Design (CAD).

MUZIEK EN LEZINGEN

Een heel bijzondere toepassing is een concert
waarin de ST-computers centraal staan. Dit
concert wordt gegeven door de componist Henri
Broeren en de fluitist Geurt Grosveld.
Hierbij worden met name de muzikale
mogelijkheden van het MIDI-interface op de
Atari machines benut.

Verder zal op deze gebruikersdag een
tweetal lezingen worden gehouden. Prof. Bron
uit Groningen zal een inleiding verzorgen
over Modulair Pascal. Prof. Koster uit
Nijmegen, mede-ontwikkelaar van de
programmeertaal ELAN, zal een uiteenzetting
geven over het bedrijfssysteem EUMEL.

BASICODE INTERFACES 800XL EN 130XE

Ook zullen op de beurs interfaces
verkrijgbaar zijn waarmee Basicode programma's
in de Atari 800XL en 130XE kunnen worden
geladen (dus niet in de 600XL). Deze
interfaces bestaan uit een programma-
cassette en een stukje hardware.

Dit alles dus komende zaterdag in de Bossche
Brabanthallen, van 10 tot 17 uur. De entree
bedraagt f2,50 voor donateurs, en f5,00 voor
niet-donateurs.

Voor nadere informatie kunt U schrijven naar
de S.A.G., Postbus 2095, 5202 CB Den Bosch,
of bellen: tel. 073-217534.
