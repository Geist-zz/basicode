
202, maa 23 jan '89

KORT VERHAAL

Deze keer iets bijzonders in de Beeldkrant:
Ir. F.J.W. van Let uit Nootdorp stuurde ons,
als vervolg op zijn programma 'Satelliet-
Ontvangst', een kort verhaal genaamd 'de
Vergissing', een kritische beschouwing van de
nieuwe communicatie media. Het is een zeer
amusant verhaal. We vragen ons echter af in
hoeverre het fictief is...

DE VERGISSING

'Ik heb de kabel de deur uit gedaan!' riep hij
bij binnenkomst opgewekt naar zijn vrouw. Het
drong niet echt tot haar door; eerst moesten
de kinderen naar school en daarna was er wel
even tijd om bij te praten, nog voordat haar
eigen TV-programma 'Vrouw zijn' begon.
'Kijken jullie uit met oversteken!?' Met een
dreun van de voordeur keerde de rust in huis
weer. 'Hallo' zei ze, 'Was dit je ATV-middag?'
Het bevestigende knikje bereikte haar niet, want
een royale kartonnen doos met Engelse tekst van
kennelijk Japanse afkomst drong zich ongewild
aan haar netvlies op. 'Wat zei je daarnet
eigenlijk?' Met ingehouden trots als had hij
zojuist in heet Afrika een leeuw neergelegd,
herhaalde hij zijn intrada. Door een eenvoudig
'Oh...' gaf ze te kennen noch de portee van de
mededeling noch het 'bravourisme' van haar
echtgenoot op de juiste waarde te schatten.
Maar de relatie met de kartonnen doos werd snel
duidelijk toen de Heer des Huizes, behendig
inspelend op de eerste tekenen van achterdocht
en kritische vragen, in kordate zinnen aangaf,
dat in deze doos de middelen waren die
afrekenden met de kabelcensuur en die - zo
citeerde hij de leverancier van het spul- met
een aanbod van -TIG programma's op de buis een
ongekend brede invulling zouden geven van het
begrip 'voor elk wat wils'.
Ze leek niet overtuigd. Ruime ervaring uit een
naar hedendaagse begrippen langdurig huwelijk
en vooral de scenes die destijds ontstonden toen
hij de PC met kennelijk de verkeerde strategie
in het gezin introduceerde, deden hem taxeren
dat de balans in haar acceptatieproces nog naar
de verkeerde kant doorsloeg. 'De kabel is
tegenwoordig zo duur, dat we het er al in vier
jaar uithebben', stelde hij overtuigend en
zonder nader toe te lichten wat 'het' nu
eigenlijk was; hij betrok vervolgens de toekomst
en de kinderen in het verhaal en rondde zijn
expose af met: 'En volgens onze Chriet komt
alles van de satelliet'.
Een lichte euforie maakte zich van hem meester
bij de gedachte, dat welhaast onmerkbare
bewegingen van zijn vinger op de
afstands bediening de geostationaire genoegens
wereldbreed hun huiskamer zouden binnengeleiden.
Op haar vraag wat dit dan allemaal wel kostte
kwam geen antwoord. De voordeurbel eiste zijn
aandacht op. Even later vulde een sonore stem
het interieur. In gemoedelijke bewoordingen
legde deze de Vrouw des Huizes uit, dat alles zo
gepiept was en overlast viel niet te duchten.
Zijn ervaring in dit soort zaken onderstreepte
hij door de hele materie -als had hij dit al zo
dikwijls meegemaakt- in licht verveeld klinkende
zinnen uit te leggen. 'Wilt U koffie?', vroeg ze
de installateur beleefdheidshalve.

Haar rustpunt van de dag brak aan: even tijd
voor zichzelf. De glazen schuifpui gaf haar
vanaf de bank een goed zicht op de beide mannen
die in de achtertuin bezig waren. Een tuin op
het zuidwesten; ideaal voor satellietontvangst,
had de installateur gezegd. Gelukkig had ze nog
net weten te voorkomen, dat de schotelantenne op
het terras bij de schuifpui kwam te staan. Erg
fraai vond ze dat witte ding niet en het nam
maar zon weg. En op het dak vond de
installateur, iets mompelend over vliegende
schotels, klaarblijkelijk niet zo'n goed idee.
Zo was het achterin de tuin geworden; enfin, ze
zag wel wat er van kwam. Ze greep de afstands
bediening en ogenblikkelijk gehoorzaamde het
TV-toestel. Sneeuw! Geen Vrouw Zijn..... Ze
probeerde nog wat kanalen, maar helaas: overal
hetzelfde beeld. Verdorie, dat die TV het net
NU moest begeven! Maar misschien was er alleen
een stekkertje los. 'De kabel, lieve', legde de
te hulp geroepen echtgenoot uit; 'Ik heb de
kabel opgezegd, weet je nog!'.
Verslagen keek ze naar het
spikkelbeeld en daarna naar de kartonnen doos
die nog niet was uitgepakt. Maar nog voordat ze
zich nader kon beraden, werd ze getroffen door
het penetrante geluid van een motorzaag,
afgerond door de kreet 'ONDERUIT!'. Een doffe
dreun markeerde het overlijden van haar tien
jaar oude, zorgvuldig opgekweekte dieprode
Noorse esdoorn. Geofferd aan de techniek van de
toekomst. 'Voor een beter beeld' riep hij nog
tevergeefs, toen ze in de auto stapte. Op weg
naar haar vriendin. MET kabel.....

Na een poosje was het gezin gewend geraakt
aan de eigen satellietontvangst. Beelden uit
andere landen en in vreemde talen: Nederland 1,
2 en 3 en de vlaamse programma's bleek de
schotel niet te ontvangen. De weekendtekenfilms
van Sky Channel waren niet te bekijken.
'Gescrambeld,' wist de installateur bij navraag
te vertellen, 'net als FilmNet....'.
En het stereogeluid van Super Channel was
voorlopig ook over: daar moest dan nog een apart
decodeerapparaat voor komen dat nogal prijzig
was.
De kinderen gingen inmiddels bij
vriendjes de TV-dorst lessen: op school waren
Meneer Kaktus en David de Kabouter immers
belangrijk in discussies. Hun vader lieten ze
graag de satellietprogramma's; van die
satelliet-tuner was toch niets te begrijpen.
Polarisation, KU-band, deemphasis, allemaal
gesneden koek voor pa wellicht hoopten ze, maar
voor henzelf..... Dan MTV: daarvoor moest de
hele ontvangstschotel worden verdraaid in een
richting waar nu (nog, zei pa) een gemeentelijke
boom stond en dan nog zag het er niet uit. En
Duitse TV-programma's kwamen van een satelliet
die vanuit hun tuintje gezien achter een
flatgebouw schuilging. Hoe pa dat ging
oplossen?....
Toch had hij aanvankelijk met
verrukte kreten zijn gezin deelgenoot gemaakt
van successen op zijn hemelse ontdekkingsreis
en aanvankelijk hadden ze ook allemaal ademloos
toegekeken. Het leek wel wat op alchemie, of
beter zwarte kunst, gezien de kleur van de
ontvanger. Maar met televisie kijken had het
eigenlijk niet veel te maken.

Zijn echtgenote had de stap in de toekomst
al vlug bekeken en week uit naar haar portable
radio: met de afgesloten kabel was immers ook
de FM-radio-aansluiting drooggelegd. En na de
kinderen was ook hijzelf gaan twijfelen. Had
Chriet nu gezegd, dat al die programma's er al
waren of dat ze nog zouden kunnen komen? Zo
simpel was het bovendien allemaal toch ook niet
geweest. Natuurlijk, het was toekomstvaste
ontvangst apparatuur die hij had gekocht, maar
wat had je er nu en binnenkort eigenlijk aan?
En de mooie programmeer mogelijkheden van zijn
videorecorder waren goeddeels waardeloos
geworden nu die recorder niet zelf zijn
voorgeprogrammeerde keuze uit de gezamenlijke
programma's op de antennekabel kon maken. De
antennekabel? De Kabel?
Langzaam drong het tot hem door dat de kabel
toch wel makkelijk was geweest, ook voor vrouw
en kinderen. Toch wel mooi werk eigenlijk,
zoveel TV- en radioprogramma's op EEN enkel
kabeltje. En zo beschouwd niet duur ook, als
hij dat vergeleek met alles wat hij al had
uitgegeven en hij nog zou moeten, om
hetzelfde.....

'We hebben weer kabel!' riep hij opgewekt naar
zijn vrouw. Het drong niet echt tot haar door;
eerst moesten de kinderen naar school en daarna
was er wel even tijd om bij te praten.
'Kijken jullie uit met oversteken!?' Met een
dreun van de voordeur keerde de rust in huis
weer.
'Hallo', zei ze, 'Ben je alles kwijtgeraakt?'
Hij knikte verlegen, als was hij op een
avontuurtje betrapt. 'En ik heb meteen iets
nieuws gekocht!...' In een royale kartonnen
doos achter hem stond een kleine Noorse
esdoorn. Hij zag dat ze daar blij mee was.

Fred van Let

SUPERCOMPUTERS CENTRAAL IN JAARBEURS

Als eerste in Europa heeft de Utrechtse
Jaarbeurs kans gezien de wereldleiders
op het gebied van supercomputers binnen
hun poorten te halen. Van 21 februari tot en
met 23 februari a.s. wordt een grote
manifestatie gehouden om gebruikers en
mogelijke gebruikers kennis te laten maken
met deze computer giganten.

Aan deze beurs nemen een groot aantal
leveranciers van supercomputers en mini-
supercomputers deel. We noemen b.v. IBM, CRAY,
HITACHI en NEC. De mini-giganten: MULTIFLOW,
INTEL, MEIKO, en THINKING MACHINES.

Uiteraard zijn behalve de leveranciers van de
hardware ook de software verkopers op deze
beurs aanwezig zoals AMDAHL, IMSL, NAG en
PACIFIC SIERRA RESEARCH. Hardware en software
zijn gescheiden ondergebracht om het
geinteresseerde publiek in alle rust
kennis te laten nemen van het gebodene.

Lezingen zullen worden gegeven door:
Jack Dongarra van het Argonne National
Laboratory, Chris Jesshope van de Southhampton
University en Yasumade Tanada van de
Universiteit uit Tokio. Tot slot: deze beurs
is alleen toegankelijk op uitnodiging en
derhalve voor een zeer geselekteerd publiek.

COMPUTER INFO BEURS

Dit voorjaar wordt voor de 11e keer de Computer
Info Beurs gehouden. Zoals gebruikelijk vindt
deze beurs plaats in de RAI te Amsterdam, en
wel op zaterdag 11 maart, van 10 tot 17 uur.

Uit voorgaande edities is gebleken, dat deze
traditionele koopbeurs voor gebruikers van alle
merken computers bezocht wordt door zo'n 12.000
bezoekers. Deze elfde beurs is vroeger in het
jaar gepland dan voorheen, en omdat er in deze
periode nog weinig concurrentie van andere
publieks beurzen is, verwacht de organisatie
ditmaal minstens evenveel bezoekers. Het succes
van de PC-Prive projecten, de voortgaande hoge
verkoop cijfers van de huiscomputers en de
herleving van de specifieke spelcomputer maken
een grote interesse bij het publiek
waarschijnlijk. Ook het aantal standhouders
zal groter zijn dan voorgaande keren.

De toegangsprijs voor de beurs bedraagt f7,50
voor de gehele dag. Kaarten zijn te koop aan
de kassa, of te bestellen door overmaking van
dit bedrag op giro 1585491 t.n.v. Sala
Communications in Amsterdam.

