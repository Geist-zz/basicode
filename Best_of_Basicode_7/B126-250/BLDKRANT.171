171, woe 5 okt '88

KOSMOS-1900

Zoals u ongetwijfeld bemerkt zult hebben, was
het bericht over de satelliet Kosmos-1900 in
Beeldkrant 170 op het moment van uitzending
alweer door de actualiteit achterhaald. Chris
van den Berg vat de laatste gegevens nog eens
voor u samen.

Het is allemaal heel goed afgelopen met het
vergaan van de Kosmos-1900, waarover in de
vorige beeldkrant is verteld. Het systeem van
de afstoting van de radio actieve generator
werkte toch 'zoals was geadverteerd.' In de
nacht van 30 sept op 1 okt. kwam de K1900 in
zulke dichte luchtlagen, dat de lancering van
die generator werd ingezet. De lading kwam in
een hoge baan. De hoogte hiervan is nog niet
voor 100% zeker: Moskou sprak van 720 KM, het
R.G.O. in Engeland van boven 600 KM en een
waarnemer in Apeldoorn van 800 KM. (800 KM was
de oorspronkelijk geplande baanhoogte). De
K1900 zelf verbrandde ong. 24 u. later op 1
okt. 1988 te 2226UT boven West-Afrika. Iedere
aardbewoner kan met deze goede afloop worden
gefeliciteerd. Chris van den Berg.

ANALYSE GEBEURTENISSEN ROND S-TM5

Zoals beloofd een MIR-rapport, waarin een
analyse van datgene, wat zich heeft voorgedaan
bij de terugkeer (en pogingen daartoe) van de
Soyuz-TM5 naar de aarde op 6 en 7 sept. 1988.
De S-TM5, verder hier maar '5' te noemen, was
al in de ruimte vanaf 7 juni 1988 1403UT. Met
de 5 zijn Solovyov, Savinykh en de Bulgaar
Aleksandrov naar de 'MIR' gegaan. De koppeling
met MIR vond plaats op 9 juni 1988 te 1557UT,
een geslaagde koppeling, maar even voordat de
laatste fase van deze operatie begon achtte
TsUP het raadzaam een directe reportage te
stoppen. Uit het radioverkeer kwam naar voren,
dat de bemanning meer bemoeienis had met de
operatie, dan tijdens deze operaties te doen
gebruikelijk. De bezoekers keerden probleemloos
terug naar aarde op 17 juni 1988 te 1013UT.
Voor de terugkeer gebruikten zij de Soyuz-TM4.

ONTKOPPELING

De '5' bleef dus aan de MIR zitten en werd
door Titov en Manarov op 18 juni 1988
verplaatst van de Kvant koppelings poort naar
de axiale poort van de P.Kh.O. (doorgangs
compartiment). Tijdens deze korte autonome
vlucht werd de '5' grondig getest en over de
resultaten daarvan werd uitgebreid aan TsUP
verslag gedaan. Er werd met en zonder de
electrische besturing gemanoeuvreerd, en
allerlei stand veranderingen werden beproefd.
De '5' bleef daar rustig zitten tot de
terugvlucht met de 'Protons 1 en 3' (Lyakhov
en Mohmand) op 6 sept. '88. De ontkoppeling
van de '5' vond al plaats op 5 sept. 1988 te
2255UT. Ten westen van Chili werd om 2335UT
de B.O. (bytovoy otcek- het leefcompartiment)
afgestoten. Dit wordt ook wel het 'orbitale
compartiment' genoemd. Het is een
compartiment, wat een verblijf van 1 of 2
dagen op heenvluchten mogelijk maakt.
Het is dan ook noodzakelijk om, direct na het
afstoten van die B.O. te gaan landen, want
leefruimte en comfort in dat wat de kosmonauten
dan nog hebben is dan alleen nog maar de
'afdalings module' (spuskayemiy apparat),
grotendeels ingekapseld door hitteschilden en
het motorblok, waarmee de laatste afremming,
op het juiste moment, en wanneer de '5' precies
in de juiste stand staat, moet worden
gerealiseerd. Dit 'afdalings deel' en het
'motorblok' maakten nog een rondje om de
aardbol en toen begon de ellende.

DE EERSTE POGING

Zo ongeveer op 6 sept. 1988 0130UT, boven de
Zuid Atlantic, binnen het 'venster' van het
volgschip 'Nevel', werd de afdalings operatie
ingezet. Dit gebeurde nabij de grens van licht
en donker, de 'terminator'. Het precies bepalen
van de stand van de '5' t.o.v. de dampkring
wordt gedaan met de I.K.V. -Infra rood
Loodlijn- , die deze loodlijn bepaalt aan de
hand van de infrarood straling van de aarde.

In tegenstelling tot vele persberichten werkte
de sensor I.K.V. wel goed, eigenlijk 'te goed',
want door reflecties in die 'terminator-zone'
kwam er ook infrarood uit andere richtingen
binnen en dit gaf bij de I.K.V. verwarring,
waardoor het commando 'motor starten' uitbleef.
Ook de reserve sensor had dezelfde conclusie
getrokken. Toen na 7 minuten de I.K.V. wel een
goede 'loodlijn' vaststelde, werd de
'blokkering' voor het starten van de motor
opgeheven en de motor startte. Hier vonden 2
belangrijke dingen plaats: Lyakhov de oude rot,
realiseerde zich, en dat in een fractie van een
seconde, dat dit een landing zou gaan worden in
een onherbergzaam gebied in China en dat met
een Afghaan aan boord en hij greep in door de
motor af te zetten. De motor had in totaal 3
seconden gewerkt. Het 2de belangrijke feit was
minder mooi: de computer (voor die a/b van de
Soyuz-TM-s 'Chayka' als code naam) had zelf de
motor moeten uitschakelen, omdat de berekening
van een verkeerd landingsgebied bij de
programmering was inbegrepen. Dus: 1) een
juiste ingreep van Lyakhov, en 2) een computer
fout, waarvan t.n.t. onduidelijk is of de
programmering goed was of er iets vastliep.

Deze problemen deden zich dus voor toen het
radioverkeer van de 5 nog door de 'Nevel' werd
gerelayeerd. Dus het vond plaats buiten het
radiovenster van TsUP (en van ons). Direct na
het uitschakelen van de motor kon Lyakhov dit
wel regelrecht aan TsUP melden. Daar werd
besloten de landing 3 uur uit te stellen, dus
dat zou zijn 2 omlopen later, tijdens MIR
omloop nr. 14658, rond 0500UT. (Wordt vervolgd
in Beeldkrant 172. Met dank aan Chris vd Berg)

HOBBYSCOOP IN DENEMARKEN

Onlangs ontvingen wij van K.E. Bengtson uit de
Deense plaats Fredericia een brief. Hieruit
bleek dat hij een enthousiaste Hobbyscoop
luisteraar is, en dat hij graag in contact
wil komen met andere Denen die net als hij
Basicode programma's opnemen. Hier volgt zijn
oproep (in het Deens natuurlijk...)

Hallo alle danske Basicode fans!
Hvor mange er vi og hvor meget bruger vi
Basicode, er der interesse for at arbejde mere
med programmer i BC, er du rendt ind i
problemer og har givet op?
Vil du vaere med saa vil jeg forsoege at
samle traadene. Forslag og oplysninger om
intersser, maskintype, programbeholdning o.a.
modtages gerne af:
K.E. Bengtson, Aegirsvej 48, 7000 Fredericia.
Tlf: 05 92 29 04

We wensen dhr. Bengtson veel succes toe!

BEELDKRANT ADVERTENTIES

W. Leinders uit Tilburg biedt te koop aan:
een Opus Discovery diskdrive met ROM 2.1 voor
de Sinclair ZX Spectrum (+), inclusief 20
diskettes. Dit alles voor f300. Bel naar:
013-682211 (tussen 18.00 en 21.00 uur).

G. Velthove uit Krimpen aan de Lek wil graag
het volgende weten: wie heeft een apparaat
aangesloten op een MSX, dat tekst inleest
vanuit een boek e.d. naar de computer? Of
wie kan hem inlichtingen geven over zo'n
apparaat (scanner) voor de MSX? Inlichtingen
graag doorbellen op tel. 01807-15071.

Wilt u ook een gratis (non commerciele)
advertentie op het gebied van computers en/of
communicatie geplaatst zien in de beeldkrant,
stuur dan een briefkaartje naar Postbus 1200.

AFSCHEIDSCOLLEGE PROF VERHOEFF

De hoogleraar J J Verhoeff (een in Nederland
wijd en zijd bekende computer-prof) heeft
onlangs met een geestige reden afscheid
genomen van zijn studenten aan de Erasmus
Universiteit in Rotterdam. In het auditorium
waren ook vele bekenden van dhr. Verhoeff
aanwezig, onder meer van de vroegere vereniging
Teachip, waarvan hij voorzitter is geweest.

Professor Verhoeff ging met pensioen. Maar met
zijn laatste college gaf hij studenten en
bekenden veel stof tot nadenken. Hoewel zijn
rede over 'Fractals' ging: een wiskundige
aangelegenheid, was het een aansporing van de
spreker om na te denken over toekomst
verwachtingen en voorspellingen aan de hand
van statistieken. 'Zelden voorspelt men het
weer goed, zelden ook komt de voorspelling
van een politicus uit,' orakelde de professor.

Hobbyscoop heeft de hand weten te leggen op
1000 exemplaren van de slotrede van professor
Verhoeff. Wie het wiskundig getinte, maar
zeer geestige werkje wil hebben, zou even
onderstaande bon moeten invullen:

----------------------
NOS-RADIO - HOBBYSCOOP
Lezing prof. Verhoeff
Postbus 1200
1200 BE Hilversum
----------------------

LUCHTVAARTBEURS IN AVIODOME

In het weekeind van 12 en 13 november a.s.
wordt in het lucht- en ruimtevaart museum
Aviodome op Schiphol weer een luchtvaart
beurs georganiseerd. Geinteresseerden en
verzamelaars krijgen evenals vorig jaar de
gelegenheid om allerlei spullen uit de
vliegerij te ruilen of te (ver)kopen.

Op dit luchtvaart waterlooplein (bij insiders
inmiddels bekend als 'avioplein') zal iedere
luchtvaart enthousiast en verzamelaar wel weer
iets van zijn of haar gading kunnen vinden.
De ervaring van deze jaarlijks terugkerende
luchtvaart beurs heeft namelijk geleerd dat er
werkelijk van alles zal worden aangeboden. Dit
varieert van luchtvaart boeken en tijdschriften
tot propellers, instrumenten en andere
vliegtuig onderdelen, en van foto's en ansicht
kaarten tot videobanden en luchtvaart films en
artikelen die in de loop der jaren zijn
uitgegeven ter herinnering aan belangrijke
vluchten en bijzondere luchtvaart evenementen.

GRATIS TAFEL

Particulieren en bedrijven worden ook deze keer
weer uitgenodigd om een gratis tafel te
reserveren en luchtvaart artikelen aan mede-
geinteresseerden in de luchtvaart aan te
bieden. Reserveren kan telefonisch bij de
Aviodome: 020- 173640.

Voor de bezoekers aan deze beurs worden ook
nog enkele andere bijzondere aktiviteiten
georganiseerd. Zo zullen er auteurs van
luchtvaart boeken aanwezig zijn om hun boeken
te verkopen en te signeren, waaronder Harry
van der Meer met zijn nieuwe boek 'Dutch
Spitfires'. Ook worden er weer enkele
bijzondere luchtvaart films uit het archief
van de Aviodome gedraaid, die normaal niet
in het museum te zien zijn.

Het lucht- en ruimtevaart museum Aviodome op
Schiphol is zowel op zaterdag 12 als op zondag
13 november voor de bezoekers geopend van
10.00 tot 17.00 uur.
