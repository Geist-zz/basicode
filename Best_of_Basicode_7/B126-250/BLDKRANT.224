
224, maa 24 apr '89

MIR BINNENKORT ONBEMAND

Deze week nog zal de huidige bemanning
MIR verlaten, waarna het ruimtestation
geruime tijd onbemand zal blijven.
Daarom vindt er momenteel een
uitgebreide inventarisatie plaats van
alle zaken, die kunnen worden
vernietigd. Voor veel hiervan moet
toestemming van de deskundigen op aarde
worden gevraagd. Gekoppeld aan deze
inventarisatie is een uitgebreide
opgave van datgene wat t.z.t. weer moet
worden aangevoerd. Bij alles wat wordt
afgeschreven is veel waardevol spul,
maar er is nu eenmaal te weinig ruimte
in de 'afdalings module' (Spuskayemyy
Apparat) om veel mee te nemen. Met deze
module dalen immers ook de kosmonauten
af en het is het enige wat overblijft
van de Soyuz-TM7, waarvan het 'Huishoud
deel' (Bytovoy Otsek) en het motorblok
vlak voor de landing zullen verbranden.
Op 20 april leken de activiteiten met
de vrachtvaarder Progress-41 te zijn
afgerond. Niet zeker is of dit schip
spoedig zal worden afgekoppeld om op
een vernietigings koers te worden
gezet. Het zou immers nog een keer
kunnen worden gebruikt om de baan van
MIR te wijzigen.

VOORGENOMEN TERUGKEER OP 27 APRIL

Als die terugkeer voorspoedig verloopt,
is dit een aardig verjaardags cadeau
voor de arts Polyakov, die op 27 apr.
1989 47 jaar wordt. Polyakov, die vanaf
29 augustus 1988 in de ruimte zit, is
tijdens deze vlucht grootvader
geworden.

WAAROM BLIJFT MIR ONBEMAND?

Natuurlijk zijn er voor deze beslissing
meerdere redenen, maar t.n.t. werd
alleen het uitstel van de lanceringen
van de D- en T- module als reden
opgegeven. Moskou maakte van technische
problemen geen gewag. Inmiddels -het
heeft wel even geduurd- is het
'netspannings probleem' ook
internationaal als hoofdoorzaak
opgedoken. Vanaf 30 maart kwam dit
probleem regelmatig in het radioverkeer
ter sprake. Toen er vanaf begin april
nog andere technische problemen bleken
te zijn, stond het vast, dat 2 man
extra in de periode van 21 tot 29 april
een te grote belasting voor MIR's
miniklimaat zou zijn. (Aldus Chris van
den Berg, NL-9165/A-UK3202)

HDTV EN KABELTELEVISIE

Ir. F.J.W. van Let van de Casema
stuurde ons een interessant bericht
over de stand van zaken rondom High
Definition Television en het
wereldwijde geharrewar op dit gebied.
Met name belicht hij daarbij de
gevolgen voor de consument: de
kabeltelevisie abonnee.

1. INLEIDING

High Definition Television is een
onderwerp dat zich in internationaal
verband in de afgelopen jaren in een
immer toenemende belangstelling mocht
verheugen. Vooral de laatste een a twee
jaren is het fenomeen in de politieke
en economische belangstelling gekomen,
en dat zelfs op mondiaal niveau: het
gaat om een potentiele markt van vele
honderden miljarden guldens.

Met de CCIR conferentie in 1990 in het
verschiet (hier zullen de normen op de
wereld voor HDTV worden vastgesteld)
wordt op drie fronten gepoogd anderen
van de eigen voorstellen te overtuigen:
in Japan wordt MUSE gepresenteerd en in
Europa wordt door de EG via project
Eureka 95 MAC (Multiplexed Analogue
Components) gepromoot. Zeer onlangs
heeft men in Amerika -na ampele
discussie- mede om te voorkomen dat men
technologische achterstand zou oplopen
die zijn weerslag zou kunnen hebben op
andere marktaandelen (van bv.
computers), ook de HDTV strijdbijl
opgepakt met twee consortia van
bedrijven. Dit heeft de afgelopen
maanden de internationale
belangstelling voor HDTV weer
opgejaagd. Een ware hausse aan (lobby)
aktiviteiten, demonstraties en
publikaties is het gevolg. De accenten
hierin liggen veelal bij de produktie-
en ontvang- middelen; dit zijn
natuurlijk de primair in het oog
springende markten. Twee andere
belangrijke schakels zijn wat op de
achtergrond geraakt, te weten de
transmissieweg en de acceptatie door de
kijker/ abonnee. Het zijn juist deze
twee aspecten die voor de Kabel
exploitanten zoals CASEMA bij hun
bepaling van het technische beleid van
primair belang zijn.

2. EUROPESE AANPAK

Op het eerste gezicht lijkt in de
bereidheid van de Europese landen om
een gemeenschappelijke standaard na te
streven voor het doen van TV
uitzendingen in de komende decennia een
kentering te zijn gekomen: MAC is
hierbij het toverwoord. Het
oorspronkelijke idee is echter wat
uitgehold, omdat de MAC-norm inmiddels
bestaat uit enige varianten, zodat
beter over een MAC-familie kan worden
gesproken. Zo wordt in Scandinavie met
C-MAC gewerkt, Engeland koos voor D-MAC
en Frankrijk/ Duitsland voor D2-MAC.
Deze initiele MAC-vormen moeten alle
via E(xtended)-MAC uiteindelijk tot de
mogelijke introductie van HD-MAC als
HDTV standaard voor Europa -en zo
mogelijk daarbuiten- leiden.

Feitelijk is dit de discussie over de
transmissie standaard. Discussie is er
ook nog over de uitzend standaard op
kabelnetten, bv. of de specifieke
kanaalfiltering (Nyquistflank) nu aan
de zend- of ontvangzijde moet gebeuren.
Frankrijk en Duitsland staan hierin
lijnrecht tegenover elkaar. Als geen
eenheid van opvatting wordt bereikt zal
de Europese consumenten elektronica-
industrie gedwongen worden tot
ingewikkelder technische oplossingen
voor de Europese consument. De
multi-MAC chips zijn hiervan het eerste
existerende voorbeeld.

Slechts 1 idee is in Europa principieel
overeind gebleven: de evoluerende
benadering van het TV-standaarden en
-apparatuur probleem, met andere
woorden: de strategie om met zoveel
mogelijk behoud van het bestaande in
opwaarts- compatibele stappen te komen
tot uiteindelijk HDTV. Dit betekent,
dat ook een nu gekochte MAC-ontvanger
in staat zal zijn beeld en geluid te
maken uit een te zijner tijd
uitgezonden HDTV signaal, al is dat met
zo'n ontvanger natuurlijk geen HDTV
plaatje; maar men kan er wel naar
kijken.

Onbekend is evenwel hoe de consument op
de introduktie van HDTV zal reageren.
Het moet allemaal in zijn ogen wel de
moeite en het geld waard zijn, anders
zijn alle inspanningen van overheid en
industrie tot mislukken gedoemd. Ergo:
waar het HDTV-verhaal precies zal
eindigen is nog maar de vraag en hangt
mede af van technologische prestaties
die nog moeten worden geleverd, zoals
een betaalbaar beeldscherm van
bijvoorbeeld 1,5O x O,9O meter en 1O cm
dik.

3. TOEKOMST VAN DE KABELTELEVISIE

Er zijn dus de nodige onzekerheden over
de standaard waarin satelliet signalen
(zullen) worden ontvangen. Dat heeft
bij kabel exploitant CASEMA geleid tot
een voorzichtig beleid bij het
vaststellen van het scenario
respectievelijk de alternatieve
scenario's voor de introductie van
nieuwe signaalvormen op de
kabeltelevisie netten. Dat geldt niet
alleen voor TV-signalen, maar ook voor
digitale radio, nieuwe tekstdiensten
etc.

Het basisidee is steeds dusdanig
technische ontwikkelingen in de
kabeltelevisie netten door te voeren,
dat het aantal vrijheidsgraden dat
resteert zo groot mogelijk is, terwijl
telkens wanneer op (externe) technische
ontwikkelingen moet worden ingespeeld
snel en adequaat kan worden gereageerd.
Bovendien moet het voor de abonnees
allemaal wel simpel blijven! In het
belang van de abonnees moet daarom
enerzijds de vinger nauwlettend aan de
technische pols worden gehouden en
anderzijds moet groot belang worden
gehecht aan de standaardisatie van de
via de kabeltelevisie netten te
transporteren signalen.

Inspelend op deze toekomst heeft CASEMA
enige jaren geleden al onderzocht hoe
de bestaande kabelnetten zouden moeten
worden aangepast om aan de eisen van de
9O-er jaren te kunnen voldoen. Dit
heeft geresulteerd in een
gespecificeerde vraag aan de industrie
om een geheel nieuwe generatie
versterker apparatuur voor in de
kabelnetten te ontwikkelen. Dit bleek
geen sinecure, maar inmiddels hebben
enige fabrikanten de benodigde
technieken onder de knie en worden
hiermee al kabeltelevisie netten
voorzien, zoals in Arnhem en Nootdorp.
Vele netten zullen in de komende jaren
volgen, zoals Den Haag en Utrecht in
199O.

Als MAC, E-MAC, HD-MAC signalen komen,
zullen ze in het bestaande kabelpakket
kunnen worden tussengevoegd. Daarbij is
in eerste aanzet gekozen voor 5
MAC-kanalen in de zogeheten hyperband,
het frequentie gebied van 3OO tot 4OO
MHz. Hiervoor werd enerzijds
toestemming verkregen van de PTT (op
een klein frequentie gebiedje na) en
anderzijds worden door de consumenten
elektronica- industrie ontvangers
gemaakt die op deze frequentieband
afstembaar (zullen) zijn. Door deze
strategie kan op de bekende
aansluitdoos van iedere abonnee
mettertijd evoluerenderwijs het
HDTV-signaal beschikbaar komen, zonder
dat dat bij hen tot ongewenste extra
uitgaven leidt (bijvoorbeeld voor
speciale satelliet- ontvangst
apparatuur).

In de komende jaren moet worden bewezen
of kabelabonnees en individuele kijkers
HDTV zodanig weten te waarderen, dat
zij voor het bezit daarvan de kosten
van de vereiste ontvangst apparatuur
wensen op te brengen. De abonnee van
een modern kabeltelevisienet heeft
daarbij het voordeel dat hij in de
komende jaren tegen tegen minimale
kosten kennis kan maken met de nieuwe
mogelijkheden. En als het bezit van de
zaak niet het eind van het vermaak is
dan is de weg voor HDTV echt vrij. Zou
evenwel blijken dat er geen behoefte
bestaat aan HDTV ontvangst dan kan in
de kabeltelevisie netten de
bovengenoemde frequentieruimte
alternatief worden aangewend,
bijvoorbeeld voor de distributie van
meer TV programma's, of andere nieuwe
diensten die wel levensvatbaar blijken
te zijn. (Met dank aan Ir. van Let)

PROBLEMEN ROND MACINTOSH KLOON

Een kleine Taiwanese onderneming Akkord
Technology Inc. toonde op de Comdex een
eerste volwaardige kloon van Apple's
Macintosh. Het is echter nog
onduidelijk of en wanneer deze machine
op de markt zal worden gebracht.
Waarnemers en woordvoerders van het
bedrijf waren het erover eens dat Apple
zonder twijfel zal trachten juridische
stappen te ondernemen om de PC van de
markt te weren. (Bron: Computable,
april '89)

NOG KLEINERE DISK-DRIVES

Zijn we, althans sommigen van ons, net
gewend aan de 3,5 inch disk-drives, nu
kondigt Panasonic een 2 inch uitvoering
aan! NOG kleiner kan weliswaar, maar is
in de praktijk niet meer door mensen te
hanteren. Zo is de 2 inch diskette
kleiner dan het labeltje van een 3,5
inch exemplaar! De drive zelf is zo
groot als een pakje sigaretten. Voor
draagbare computers is het
stroomverbruik van belang. Dat varieert
van 0,25 tot 0,7 A, in stand-by mode
bedraagt het opgenomen vermogen slechts
0,05 W. De opslag capaciteit van de
kleine diskettes is 720 Kbyte. Over de
leverings datum kan nog niets naders
worden gezegd. (Uit: MC, maart 1989)

