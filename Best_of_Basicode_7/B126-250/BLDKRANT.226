
226, woe 03 mei '89

AMSAT-OSCAR 10

De zonnepanelen van OSCAR 10 blijken al
weer voldoende zonlicht te ontvangen om
het mode B relaisstation weer tijdelijk
in gebruik te kunnen nemen. De
satelliet komt echter tot 13 juli elke
omloop in de buurt van het perigeum
enige tijd in de schaduw van de aarde.
Om de batterij te sparen mag de
satelliet dan beslist niet worden
gebruikt. Ook moeten alle aktiviteiten
worden gestaakt zodra zich
FM-verschijnselen voordoen in de
doorlaatband of op de bakensignalen op
145,809 MHz.

Het gebruiksschema van OSCAR 10 voor de
periode van 1 mei tot en met 13 juli
luidt als volgt: mode B beschikbaar van
mean anomaly phase 25 tot en met 225,
en niet gebruiken van phase 226 tot en
met 24. Van 14 juli tot in september
mag mode B kontinu worden gebruikt,
althans zolang er geen
FM-verschijnselen optreden.

FUJI-OSCAR 12

Op 16 april werd OSCAR 12 automatisch
uitgeschakeld door zijn boordcomputer
omdat de boordspanningen te laag waren
geworden. Nadat de batterij enkele
dagen lang was opgeladen kon de
satelliet zijn geplande gebruiksschema
weer vervolgen vanaf 22 april. Dit
soort problemen met de energie
voorziening in OSCAR 12 kunnen helaas
steeds vaker gaan optreden.

AMSAT-OSCAR 13

Vanaf 3 mei is het nieuwe
gebruiksschema van OSCAR 13 in gebruik.
Het mode S baken op 2400,665 MHz is nu
elke omloop ingeschakeld gedurende
ongeveer 30 minuten van mean anomaly
phase 210 tot 222. De mode S antenne is
dan meestal binnen 10 graden naar de
gebruikers gericht. Het baken zendt
PSK-telemetrie uit.

Nader onderzoek heeft nu duidelijk
gemaakt wat de problemen zijn met het
mode S relaisstation. Het systeem is
zodanig ontworpen dat het mode S baken
en het relaisstaion niet tegelijkertijd
ingeschakeld kunnen zijn. Het lukt
echter niet om het systeem volledig om
te schakelen van baken- naar
relaisstation- bedrijf. Zodra men
probeert het relaisstation in te
schakelen blijft de bakenzender in
bedrijf. De enige manier om toch
signalen in het relaisstation te
krijgen is via zijn laatste
middenfrekwent schakeltransistor die
uitgeschakeld is. Hiervoor blijkt zo'n
20 dB meer uplink vermogen nodig te
zijn dan de 2,5 kW ERP die
oorspronkelijk was gepland voor een
downlink signaalnivo gelijk aan het
baken signaalnivo. Een uplink vermogen
van ongeveer 50 kW ERP blijkt in de
praktijk al bruikbare signalen in de
downlink op te leveren. De mode S
uplinkband is gemeten tussen 435,603 en
435,638 MHz en de downlinkband tussen
2400,718 en 2400,753 MHz.

DATASPACE '89

Het Amateur Satellite Colloquium van
AMSAT-UK en de UoSAT-Unit gekombineerd
met het Data Symposium van de RSGB
wordt gehouden van 27 tot en met 31
juli in de University of Surrey bij
Guildford ten zuidwesten van Londen. Op
27 juli vindt een International
Satellite Meeting plaats. Op 28 juli
zijn er hoofdzakelijk lezingen over
data-kommunikatie, zoals packet radio.
Op 29 juli zijn er lezingen over de
kombinatie van data-kommunikatie en
satellieten. Op 30 juli zijn er vooral
lezingen over (amateur)satellieten. Op
31 juli wordt aandacht besteed aan het
gebruik van satellieten voor edukatieve
doeleinden. Alle geinteresseerden zijn
welkom bij dit weekend in Surrey. (Met
dank aan Nico, PA0DLO)

EERSTE BEELDEN VAN METEOSAT MOP 1

Na een succesvolle lancering met een
Ariane-4 raket, heeft de satelliet
Meteosat MOP-1 nu de juiste
geostationaire baan bereikt. Op 19
april j.l. werd de radiometer aangezet
en werden de eerste beelden
binnengehaald. Meer testen zullen voor
het eind van deze maand worden
uitgevoerd, voordat MOP-1 zal worden
overgedragen aan Eumetsat, de
organisatie die garant staat voor het
uit te voeren programma van deze
weersatelliet. De gehele operatie van
MOP-1, die overigens na de overdracht
verder door het leven gaat onder de
naam Meteosat-4, is dan in handen van
ESOC.

EERSTE VLUCHT ARIANE 44

Ariane Vlucht 31 -ter lancering van de
Superbird-A en de DFS Kopernikus
satellieten- zal de krachtigste
uitvoering van de Europese draagraket
gebruiken: de Ariane 44L (uitgerust met
vier stuwmotoren).

Evaluaties van eerdere Ariane 44 LP
lanceringen maakten extra
deugdelijkheids tests nodig, vanwege
trillingen die in het bovenste deel van
de raket geconstateerd werden. Door de
hierdoor ontstaande vertraging zal
Vlucht 31 enige weken worden
uitgesteld.

De procedure voor Vlucht 32 begon
volgens schema op 10 april met de
aankomst in Kourou van de Olympus
satelliet, die in juni met de laatste
Ariane-3 zal worden gelanceerd.

OVEREENKOMST INTELSAT EN ARIANESPACE

Op het hoofdkantoor van de
Internationale Telecommunicatie
Satelliet organisatie (Intelsat)
tekenden de directeuren Dean Burch en
Frederic d'Allest van resp. Intelsat en
Arianespace dinsdag 18 april een
contract op de toekomst. Het contract
hield in: 3 lanceringen, en een optie
op de lancering van 4 van de nieuwe
generatie satellieten.
Het lanceerplan voor de eerste drie
satellieten ziet er als volgt uit:
- Intelsat VII -F1 najaar 1992.
- Intelsat VII -F4 eind 1993.
- Intelsat VII -F5 medio 1995.
De satellieten zullen worden gelanceerd
vanaf het lanceerplatform in Kourou,
Frans Guiana.

RECORD ORDER VOOR BOEING

De Ierse GPA Group Ltd. heeft bij
Boeing de grootste order voor
straalverkeers vliegtuigen geplaatst,
die deze maatschappij ooit heeft
gekregen. Het gaat hier om 182
toestellen met een totale waarde van
ruim 19,5 miljard gulden. De waarde van
deze order is meer dan twee keer zo
hoog als de vorige record bestelling,
die honderd vliegtuigen met een totale
waarde van ruim 7,5 miljard gulden
betrof.

De GPA-order omvat 92 toestellen van
het 737-type, waarvan de versie (-300,
-400 of -500) later zal worden bepaald,
vijftig 757's en veertig 767's met
verlengd vliegbereik. De 757's krijgen
Rolls-Royce motoren en de 767's Pratt &
Whitney motoren.

De aflevering van alle drie vliegtuig
typen zal beginnen in 1990 en loopt
door tot in 1997. Omdat de afleveringen
zich uitstrekken over een zeer lange
termijn, kunnen de toestellen worden
gebouwd binnen de nu al geplande
produktie- tempo's.

AANDEELHOUDERS

Aandeelhouders in GPA Group Ltd. zijn
de directie en werknemers, alsmede
belangrijke financiele instellingen,
handels maatschappijen en luchtvaart
maatschappijen in Europa, Japan en
Noord Amerika.

Bij de bekendmaking van de orders in
New York zei GPA President Dr. T.A.
Ryan dat hiermee in belangrijke mate de
huidige investerings ronde van GPA in
nieuwe vliegtuigen is voltooid. 'Deze
orders betekenen het hoogtepunt van
vijf jaar intensieve research en
analyse en ruim een jaar onderhandelen
tot in alle details met zeven vliegtuig
fabrikanten en vijf motorleveranciers.
Het komt erop neer dat wij verwachten
ongeveer 10% te kopen van alle
straalverkeers vliegtuigen die tot het
midden van de jaren '90 zullen worden
afgeleverd'.

AFLEVERINGSPOSITIES

Boeing directeur Albrecht gaf toe dat
sommige luchtvaart maatschappijen zich
zorgen maken over de lease bedrijven
die een aanzienlijk aantal toekomstige
afleverings posities vastleggen. 'Dit
moeten we wel in het juiste perspectief
zien. De lease maatschappijen spelen
een belangrijke rol in de vliegtuig
markt. Zij stellen een aantal
luchtvaart maatschappijen in staat
nieuw materieel in gebruik te nemen,
dat zij op het ogenblik niet hadden
kunnen kopen. Daarnaast bieden zij
flexibiliteit aan andere
maatschappijen, die een bepaald
vliegtuig-type voor drie tot vijf jaar
in hun vloot kunnen opnemen, wetende
dat zij de grootte van hun
vliegtuigtypen en daarmee de structuur
van hun vloot kunnnen veranderen als
dat nodig mocht zijn', aldus
Dhr.Albrecht. Hij benadrukte dat Boeing
er al het mogelijke aan doet om
luchtvaart maatschappijen afleverings
posities te bieden die passen in hun
planning.

DE RODE PLANEET

Dit is de titel van een nieuwe publieks
voorstelling, die het Zeiss Planetarium
in Artis sinds vorige week donderdag
(27 april) presenteert. 'De rode
planeet' is gewijd aan onze buurplaneet
Mars, die al eeuwen tot de verbeelding
spreekt van de mens. Met behulp van de
reusachtige planetarium projektor en
circa honderd dia- en speciale effect-
projektoren wordt in een half uur
durend programma een indrukwekkend
beeld opgeroepen van Mars. Van alle
planeten in ons zonnestelsel lijkt Mars
het meest op de aarde. Tijdens het
programma zal o.a. worden ingegaan op
de aloude vraag of er leven is op Mars,
dan wel of dat er ooit is geweest. Er
zijn concrete plannen om
robotverkenners op die verre wereld te
laten rondrijden en Marsgrond naar de
aarde te halen. Misschien komt er dan
een definitief antwoord op die vragen.

De nieuwe voorstelling is dagelijks te
zien in het Zeiss Planetarium om 12.00
- 13.00 - 14.00 - 15.00 en 16.00 uur.
Bezoekers aan Artis kunnen deze
voorstellingen gratis bijwonen.

NAJAARS-EXAMENS RADIOZENDAMATEURS

Radio zendamateurs die examen willen
doen in Radiotechniek en Voorschriften
1 en 2 kunnen dat doen op 8 november
dit jaar in Nieuwegein.
Het examen Opnemen en Seinen -met
snelheden van 8 en 12 woorden per
minuut- wordt afgenomen in Utrecht in
de periode van 12 tot 22 december 1989.
Aanmelden is mogelijk tijdens werkdagen
vanaf 19 juni tot en met 11 september
a.s. U moet zich wel telefonisch
aanmelden bij het examen secretariaat
voor Radio zendamateurs in Groningen,
tel. 050-222270.
De kosten voor deelneming aan de
examens bedragen fl.62,50. In afwijking
van eerdere examens zal nu eerst een
accept-girokaart worden toegezonden.
Zodra het examengeld is voldaan, worden
de op dat examen van toepassing zijnde
machtigings voorschriften en
beperkingen en het reglement amateur
radiozendexamen met de bijbehorende
examenprogramma's toegezonden.

