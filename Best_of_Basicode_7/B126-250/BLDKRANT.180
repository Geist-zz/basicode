180, woe 2 nov '88

STEREO PROBLEMEN TV

Volgens onze waarneming geeft de zender Lopik,
wanneer u op het programma van Nederland-2
heeft afgestemd, nauwelijks een stereo signaal
af, hoewel dat beslist wel zou moeten. Wilt u
ons uw ervaringen eens geven. Diverse
programma's die volgens de gids in stereo
zouden moeten zijn worden niet of slecht
doorgegeven.

Nu we het toch over TV hebben: Teletekst geeft
op de dag dat wij uitzenden altijd precies de
inhoud van Hobbyscoop weer. Woensdag is dat
(via Radio 1) op pagina 241 en maandag vindt
u de inhoud (Radio 5) op pagina 245. Teletekst
besteedt ook aandacht aan de stereo problemen
van Nederland-2 op pagina 305.

GOEDKOPE SCHOTELANTENNE SIR CLIVE

Sir Clive Sinclair, de Willie Wortel van Groot
Brittannie, heeft een goedkope schotelantenne
op de markt gebracht voor ontvangst van
satelliet-tv. Meer dan vier jaar geleden had
hij al beloofd een dergelijk apparaat te
produceren.

De antenne van Sir Clive's bedrijf Cambridge
is plat en vierkant, met een diagonaal van 60
centimeter. Daarmee zijn in heel het Verenigd
Koninkrijk de signalen van de Astra satelliet
te ontvangen, die waarschijnlijk in december
wordt gelanceerd. De antenne is leverbaar vanaf
begin volgend jaar voor 150 pond (ca. 500
gulden). Een exemplaar met remote control kost
180 pond, en het topmodel, dat ook in staat is
stereo signalen te ontvangen, kost 230 pond.

Voor de produktie heeft Sir Clive dezelfde
fabriek ingeschakeld als voor zijn opvallende
portable Z88 personal computer, SCI in
Schotland. Het is opvallend dat Sir Clive heeft
gekozen voor ontvangst van de Astra satelliet,
waar Rupert Murdoch binnenkort vier kanalen op
zal uitzenden, en niet voor het Engelse zusje
van Astra, de BSB. (Bron: Telecom Daily)

DRAADLOZE TELEFOON VAN BT

Twee internationale telecommmunicatie
maatschappijen hebben belangstelling getoond
voor het draadloze telefoon concept van
British Telecom. Ze hebben al een bod gedaan
op de licenties voor het netwerk.
Een van de bedrijven is nog onbekend, maar
British Telecom bevestigt dat het om een van
de grootste Europese ondernemingen gaat.
Het andere bedrijf is Nynex, een regionale
telefoon maatschappij uit de Verenigde Staten
met New York en Boston in het verzorgings
gebied. Verder neemt STC aan de ontwikkeling
van het netwerk voor draadloze telefonie deel.

CONCEPT DISCUTABEL

Het nieuwe concept, bekend onder de naam
Telepoint, is nog discutabel. BT verwacht dat
het een goedkoop alternatief is voor het
netwerk voor digitale mobiele communicatie,
zoals dat voor heel Europa wordt ontwikkeld
onder leiding van de Europese Commissie.
Telepoint zal gebruikers verbinden met het
openbare telefoon netwerk via een radio
verbinding tussen de kleine draagbare telefoon
van de gebruiker en een openbaar inkiespunt.
Dergelijke inkiespunten zullen gevestigd worden
in gebieden met veel openbare functies.

VERHOUDINGEN ONBEKEND

British Telecom wil nog niet bekend maken hoe
de verhoudingen liggen in de samenwerking. De
Britse telefoonmaatschappij heeft zelf iets
meer dan de helft van de aandelen. Zo gauw het
consortium een vergunning krijgt van de
regering voor het concept, zal het in de
komende twee jaar minstens 15 miljoen pond
steken in de ontwikkeling van het netwerk.

GEEN MACHTINGING

Tot nu toe heeft de Britse regering nog geen
machtiging afgegeven voor een telepoint
concept. Vier ondernemingen hebben daartoe al
een verzoek ingediend. British Telecom is de
eerste kandidaat die met buitenlandse
ondernemingen in zee gaat. Insiders verwachten
dat het succes van Telepoint vooral afhankelijk
is van de mate van internationalisering van
het concept. (Bron: Telecom Daily)

NIEUWS VAN MIR

EVA (ruimtewandeling) op 20-10-88:

a. Tijdens de ruimtewandeling gebruikten de
kosmonauten een nieuw type ruimtepak. Dit werd
bij die gelegenheid in de praktijk getest. Het
pak is flexibeler dan vorige uitvoeringen en
zal in de toekomst beter bruikbaar zijn bij
'autonome' activiteiten tijdens EVA's.

b. Afgewacht moest worden of de materieel
gezien geslaagde reparatie van het detector
blok van de TTM telescoop ook inhield, dat de
telescoop weer goed functioneerde. Het duurde
enige dagen voordat men tot testen overging.
Daar was men op 24 okt. mee bezig. De volgende
dag werd het goed functioneren van de TTM
telescoop bevestigd.

MIR COMMUNICATIE

a. De laatste dagen werd herhaaldelijk contact
gemaakt met volgschepen, zoals de K.V.K.
(Kosmonavt Vladimir Komarov) en de A.S.K.
(Akademik Sergey Korolyov). Hierbij bleek, dat
men vanuit de MIR Telemetrie uitzond op een
hogere frequentie dan bij overkomsten hier
normaal is. Nu waren die zenders te horen rond
166.138 mc en 166.150 mc. De schepen hebben
n.a.w. andere posities moeten innemen i.v.m.
de ophanden zijnde proefvlucht van de Buran,
de Sovjet Space Shuttle.

b. Door de kosmonauten wordt de laatste dagen
nogal eens geklaagd over het feit, dat de
Telemetrie soms andere waarden doorgeeft dan
zou moeten. Zij constateren verschillen, ook
bij het overbrengen van medische data. Titov
wijst hierbij op een ervaring van 10 maanden.
Hij en Manarov dringen erop aan belangrijke
data, zoals E.C.G.'s, alleen maar te laten
overbrengen binnen een zone, waarin de
communicatie voor 100% betrouwbaar is.
(Mogelijk de werkelijke oorzaak van het feit,
dat Laveykin in 1987 voortijdig moest
terugkeren i.v.m. z.g. hartklachten. Laveykin
bleek niets te mankeren en is er van overtuigd
nog wel 3 ruimtevluchten te kunnen maken.)

c. Er wordt door MIR ook via andere kanalen
gecommuniceerd. Mogelijk betreft het hier een
of meerdere T.D.R.S-en. Deze worden aangeduid
met Luch (althans in het verleden), Strela en
S-3 (S-tretiy). Ook wordt een frequentie, door
hen aangeduid als V.H.F.-2, gebruikt naast de
bekende V.H.F-1 op 143.625 mc. Via V.H.F.-2
worden cardiologische gegevens overgebracht,
b.v. tijdens lichamelijke trainingen van de
kosmonauten. Op 26 okt. ging wat dat betreft
arts Polyakov zelf voor de bijl. Scanning van
alle daarvoor in aanmerking komende
frequenties leverde helaas niets op.

TOEKOMSTPLANNEN

a. De start van de sovjet kosmolyot (space
shuttle) 'Buran.' De lancering hiervan is
opnieuw uitgesteld, en zal n.a.w. pas in de
loop van deze maand plaatsvinden. Draagraket:
Energiya. 3 omlopen, onbemand, computer
gestuurd. Tijdens 2de en 3de omloop overkomst
bij ons in de buurt. Vermoedelijk lage omloop
met period van 88 of 89 min. Na het voorbij
komen over of vlak langs ons gebied in de 3de
omloop zal de daling en nadering al moeten
worden ingezet voor de landing op Baykunur 8
minuten later. Frequenties: niet officieel
bekend gemaakt. Onder groot voorbehoud komen
in aanmerking: HF 19.995 mc, 19.988 mc, 20.004
mc en 20.008 mc. VHF: Onder en boven 166 mc,
alsmede de 192.040 mc. Als er van T.V. gebruik
wordt gemaakt komen er teveel in aanmerking om
hier op te sommen.

b. De start van de Soyuz-TM7 op 21 nov. '88 te
1750UT, aankomst en koppeling aan MIR (Kvant
kopp. poort) op 23 nov. '88 te 1900UT. (Om deze
tijden te doen kloppen zal MIR nog wel wat baan
veranderingen moeten ondergaan.)

c. Bemanningen Soyuz-TM7: Comm. Volkov, boord
mecano Krykalov en de Fransman Jean-Loup
Chretien. Reserve bem.: Viktorenko, Serebrov
en de Fransman Tognini.

d. EVA van de Fransman met Volkov (of: indien
reserve bem.: Viktorenko) op 9 dec. 1988 te
1018UT. Tijdens deze EVA zal de Fransman een
grote rooster antenne (het Franse ERA systeem)
vastmaken aan de P.Kh.O. (dat bolvormige
doorgangs compartiment). Het ERA systeem zal
een diameter van 3.8 M krijgen. (Ons pakje
margarine is wat kleiner!).

e. Met de Soyuz-TM6 zullen op 21 december '88
Titov, Manarov en Chretien (of: Tognini) naar
de aarde terugkeren. Volkov en Krykalov (of:
Viktorenko en Serebrov) zullen met Polyakov
aan boord van het MIR station blijven tot
april of mei 1989. Geen duurrecord poging in
die fase dus.

AANVULLEND NIEUWS

BURAN: helaas lijkt men van plan te zijn de
Buran 2 i.p.v. 3 banen rond de aarde te laten
maken. Dit zou jammer zijn omdat een 3e omloop
gunstig zou zijn voor het zoeken naar baken-
en/of telemetrie frequenties aan boord van
deze Kosmolyot (Space Shuttle).

Zeker is, dat de MIR kosmonauten zich met het
oog op de ontmoeting met de Buran op wat
fotografische hoogstandjes aan het voorbereiden
zijn. Sprake was van het gebruik van de KaTe
groothoek camera.

SHCHUKIN: Shuttle vlieger en kosmonaut SHCHUKIN
blijkt op 18 aug. 1988 te zijn verongelukt
tijdens een stuntvlieg oefening (of:
demonstratie) met een Sukhoy-36. SHCHUKIN
behoorde tot de groep shuttle vliegers, waar
Igor VOLK commandant van is. Shchukin kwam om
het leven 14 dagen na het overlijden van zijn
naaste collega vlieger en kosmonaut LEVCHENKO.
SHCHUKIN was commandant van de reserve
bemanning, die klaar stond om eventueel i.p.v.
de bemanning van Levchenko eind dec. 1987 met
de Soyuz-TM4 naar MIR te vertrekken. Hopelijk
is het bekend worden van SHCHUKIN's dood vlak
voor de testvlucht van Buran geen 'plokhoye
predznamenovaniye' (slecht voorteken).

TV-uitz. start BURAN: de start zal op de sovjet
TV te zien zijn. Dus die mensen, die alreeds
(of: nog) op de kabel of anderszins die
uitzending kunnen ontvangen, kunnen van dit
gebeuren getuige zijn. Ik trof zelfs een
enthousiasteling die, om de uitzending te
kunnen zien, een kamer geboekt heeft in een
Rijswijks motel! Groetjes, Chris van den Berg,
NL-9165/A-UK3202.
