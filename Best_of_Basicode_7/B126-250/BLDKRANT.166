166, woe 14 sep '88

HOBBYSCOOP SERVICE KRANT

Deze keer een bijzondere beeldkrant: hij is
namelijk grotendeels gevuld met informatie
over alle diensten die Hobbyscoop aan U als
luisteraar aanbiedt. We hopen u op deze
wijze nog beter van dienst te kunnen zijn.

BASICODE PAKKET

Sinds jaar en dag is bij Hobbyscoop het zogen.
'Basicode pakket' verkrijgbaar. Dit bestaat
uit een cassette en een boek. Op de cassette
zijn de Basicode-2 vertaalprogramma's voor een
groot aantal microcomputers bijeengebracht,
onder andere voor de Apple //e en +, de Acorn
BBC, de Commodore 64, de Philips P2000 en de
Sinclair Spectrum 48K. Bovendien bevat het
bandje een twintigtal voorbeeld programma's in
NOS Basicode, zodat u direct aan de slag kunt.

Het begeleidend boek bevat uitgebreide uitleg
bij de diverse vertaalprogramma's, zowel in
het Nederlands als in het Engels. Verder wordt
erin uiteengezet hoe NOS-Basicode werkt, en
aan welke eisen een programma geschreven in
Basicode moet voldoen. We noemen dit het
'Basicode protocol'. Als u van plan bent om
zelf een programma in Basicode te gaan
schrijven, en dit naar Hobbyscoop op te
sturen, dan kunt u eventueel dit protocol
ook bij ons aanvragen (gratis!), mocht het
nog niet in uw bezit zijn. Wij hebben ook
nog enkele Beeldkranten met daarin 'Tips
voor programmeurs' voor mensen die in de
prijzen willen vallen.

BESTELLEN

Het Basicode pakket kunt u bestellen door
overmaking van f27,50 op giro 1419 t.n.v. NOS
Algemeen Secretariaat in Hilversum, o.v.v.
Basicode pakket voor... (invullen merk
computer). Voor MSX computers is er een aparte
cassette die f12,50 kost. Deze kan op dezelfde
wijze besteld worden. Vermeldt u wel even of
het om een MSX 1 of 2 gaat.

Buiten de hierboven genoemde merken zijn er
nog vele andere (micro) computers die met
Basicode kunnen werken, bv. de Sharp MZ serie,
de Acorn Electron en de Commodore C16, C116 en
Plus/4. Wilt u nadere informatie over de wijze
waarop u (of uw vriend of kennis) in het bezit
kunt komen van het betreffende vertaal
programma, schrijf dan naar Postbus 1200.

PC-PAKKET

Ook voor PC-bezitters bestaat nu de
mogelijkheid om met Basicode te werken.
Daartoe heeft Hobbyscoop een zogenaamd
'PC-pakket' uitgebracht. Dit bestaat uit een
floppy disk en een speciale adapter-kabel die
op de parallelle (printer)poort van de PC
wordt aangesloten. Het andere einde van de
kabel gaat naar de cassetterecorder (een
kleine mono data-recorder volstaat).

Er zijn twee uitvoeringen: een met de kleine
3,5 inch schijf en een met de 5,25 inch
schijf, zoals gebruikelijk op de meeste PC's.

U kunt kabel en floppy bestellen door f40,00
(incl. verzendkosten) over te maken op giro
nummer 1419, t.n.v. NOS Algemeen Secretariaat
te Hilversum, o.v.v. 'PC-pakket'. Wel graag
wat geduld, want er zijn zeer veel aanvragen!

Nog een opmerking: de PC blijkt wel eens erg
doof. Het heeft zin om Hobbyscoop bandjes
bepaald hard op te nemen en ze zonodig af te
spelen op een datarecorder of b.v. Walkman
met regelbaar uitgangsniveau. Anders 'leest'
de PC de Basicode programma's niet.

THE BEST OF BASICODE 1 T/M 4

Sinds het begin van de jaren '80 zijn er in
Hobbyscoop honderden Basicode programma's
uitgezonden. Omdat niet iedereen elke week
naar onze uitzending kan luisteren, of soms
een programma mist door storing of de
beruchte 'Optimod', hebben we een selectie
gemaakt van de beste Basicode programma's.
Deze zijn gebundeld in een serie verzamel
cassettes onder de titel 'The Best of
Basicode'. Inmiddels zijn er in deze serie
vier cassettes verschenen. De laatste
dateert uit 1987. U kunt ze bestellen door
overmaking van f12,50 (per stuk) op giro 1419
o.v.v. 'The Best of Basicode nr.', gevolgd
door het gewenste nummer(s). Eventueel kunt u
eerst een inhouds opgave bij ons aanvragen.

THE BEST OF BASICODE 5

Op de 25e Firato die net achter de rug is,
presenteerden wij onze Hobbyscoop-CD, waarop
maar liefst 60 Basicode programma's zijn
samengebracht, in totaal ruim 750 kilobytes
aan (storingsvrije) programmatuur, ofwel 140
minuten lang cirkelzaag geluiden! Deze
verzamelaar heeft de naam 'The Best of Basicode
5' meegekregen, en kan voor f 30 (inclusief
verpakking en porto) via giro 1419 worden
besteld. Ook van deze semi CD-ROM kunt u bij
ons een inhouds overzicht aanvragen.

FEESTELIJKE AANBIEDING

Hobbyscoop bestaat 20 jaar.
Alleen dit jaar, 'zeer exclusief' dus,
zijn er NOS-Radio Hobbyscoop sweaters
te koop tegen kostprijs. Inclusief
de verzendkosten komt de prijs van dit
sweat-shirt met NOS-Hobbyscoop logo op
f 40,--.
U kunt dit shirt behalve op beurzen
waar Hobbyscoop aanwezig is ook bestellen
door overmaking van f 40,-- op giro 1417
t.n.v. Dienst Radio Programma, 1200 BA
in Hilversum. Wel even vermelden dat het
om een Hobbyscoop sweat-shirt gaat in de
maat Medium (M), Large (L), Extra Large (XL)
of Extra Extra Large (XXL). Bestel overigens
een maat groter dan u zou verwachten: medium
is goed voor kinderen, Large voor een klein
uitgevallen volwassene etc.

SUCCES VAN NOS-DATABANK

Het is bijna niet te geloven hoe succesrijk
onze Fido-NOS databank is gebleken. Regelmatige
gebruikers weten dat, want het nummer 035-45395
is vrijwel permanent in gesprek tussen 7 uur
's ochtends en 1 uur 's nachts. Daarna werkt
Fido wel, maar handelt de post af tussen de
verschillende knooppunten. Er zijn nu al meer
dan 30.000 bellers geweest. Voor ruim 1000
mensen is het een min of meer vaste stek. Veel
luisteraars gebruiken de node 'anoniem', d.w.z.
met de standaard naam 'NOS Hobbyscoop' en het
standaard password 'Basicode', om een Basicode
programma dat ze gemist hebben of dat verminkt
is overgekomen op te halen.

Vanwege de vele taken die onze Fido heeft, ook
binnen de redaktie, zijn we overgeschakeld op
een ander, sneller systeem. Gebruikt wordt nu
een Genisys computer met 80286 processor.
Dit systeem is sinds de ingebruikname geen
enkele keer 'down' geweest door hardware
perikelen. Wel loopt de databank wel eens vast
in de software: wij gebruiken Fido versie 11w,
die met name onder MS-DOS 3.3 wel eens
problemen geeft.

TOEKOMST PLANNEN

Het bijna overmatig gebruik van Fido-NOS heeft
ons nogal wat hoofdbrekens gekost. Gedacht
wordt om in dit jubileum jaar (20 jaar
Hobbyscoop) meer lijnen te openen, maar het is
de vraag of dat met bestaande geldmiddelen
haalbaar is. Gedacht wordt daarom aan het
gebruik van een 06-nummer, zodat iets van de
investeringen die wij moeten doen om alle
Basicode programma's alsnog thuis te bezorgen
voor een deel terug komen. Principieel is en
blijft Basicode natuurlijk gratis: over de
zender, elke week.

MINI-CURSUS

Het gebruik van databanken is voor vele
computer bezitters nog een onbekend iets.
Teneinde hen over de drempel heen te helpen en
hen enigszins bekend te maken met deze moderne
manier van communiceren, heeft Pieter Vijlbrief
een mini-cursus 'praten met Fido-NOS'
geschreven. Deze introductie-cursus in twee
delen is verschenen in de Beeldkranten nrs.
159 en 160 (resp. 26 juni en 3 juli 1988).
Mocht U om de een of andere reden deze twee
beeldkranten hebben gemist, dan kunt u de
cursus alsnog (op papier) bij ons aanvragen:
schrijf een briefkaartje naar Postbus 1200.

SPREEKUUR

Wie om een of andere reden in de problemen komt
te zitten met Basicode of anderszins een
opmerking heeft kan ons op maandagochtend
bereiken. Dan houdt Hobbyscoop spreekuur
tussen 10 en 12 uur via telefoon 035-
773015.
Natuurlijk kunt u hier ook met vragen en
opmerkingen terecht inzake andere onderdelen
van het programma.

NIEUWE UITZENDTIJD HOBBYSCOOP

Zondag 2 oktober wordt het zendschema weer
door elkaar gegooid op de Hilversumse zenders.
Hobbyscoop maakt daar dankbaar gebruik van
door het Basicode- en computerblok op een
gunstiger tijdstip uit te gaan zenden. Vanaf
oktober verplaatsen wij de uitzending naar de
maandagavond van 21.35 tot 22.00 uur. Twee
voordelen: meer zendtijd en uitzenden vroeger
op de avond betekent minder last van fading.

-----------------------------
Aan: Hobbyscoop - NOS-radio
betreft aanvraag sticker
Postbus 1200
1200 BE HILVERSUM
-----------------------------

Plak dit adres op een envelop en stop daarin
een aan uzelf geadresseerde en gefrankeerde
(dus met een postzegel erop) tweede envelop.
Per omgaande ontvangt u dan de sticker met de
nieuwe tijden. We blijven WEL uitzenden op
Radio 5 omdat dit niet anders kan (dus 1008
kHz op de middengolf). Voor alle duidelijkheid:
de uitzendtijd van ons FM-stereo programma op
de woensdag (van 19.02 tot 19.30 uur via Radio
1 en 2) blijft onveranderd.

ELECTRON '88

Op zaterdag 17 en zondag 18 september
organiseert de VERON (Vereniging Exp. Radio-
Onderzoek Nederland) afd. Vlissingen voor de
zesde maal ELECTRON '88. Dit is een
manifestatie op het gebied van hobby en
techniek, zoals deze in Zeeland de laatste
jaren een begrip is geworden.

Op deze manifestatie worden allerlei technische
hobby's, zoals radio amateurisme, hobby PC's,
modelbouw, weersatelliet ontvangst, fotografie
enz. gedemonstreerd door de diverse lokale
verenigingen in een 15-tal hobbystands.

Een tiental stands wordt bemand door de
commercie die op deze manifestatie vooral met
onderdelen, hobby artikelen, boeken e.d. in
de prijzenslag gaan.

De openingstijden zijn: zaterdag en zondag van
10 tot 18 uur. De entree bedraagt f2,50 p.p.
(per gezin max. f10,00). Het geheel vindt
plaats in het Scheldekwartier te Vlissingen.
De omgeving is bewegwijzerd en voor de zend-
amateurs is er een inpraat- station op
145.250 MHz. Bel voor nadere inlichtingen
dhr. P. Davidse (PE0PDV), tel. 01184- 17316.
