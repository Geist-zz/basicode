                                           Hilversum, 16-11-1991

  Beste Basicode gebruiker,

Dit is alweer nummer 6 uit de reeks 'The Best of Basicode',
die door het NOS-radioprogramma (Hobby)Scoop in 1984 werd
gestart. Ditmaal geen verzamelcassette (B.O.B. 1 t/m 4) of
CD (B.O.B. 5) maar voor het eerst een diskette! Dat laatste
betekent overigens wel dat alleen bezitters van een MS-DOS
computer gebruik kunnen maken van de Basicode programma's
op deze schijf (3,5 inch) c.q. schijven (5,25 inch).

We adviseren u om te beginnen met een backup te maken van de
diskette(s), bijv. met het DOS-commando DISKCOPY. Berg daarna het
origineel op een veilige plaats op, en gebruik alleen de backup.

The Best of Basicode nr. 6 bevat 40 Basicode programma's
die in de periode tussen augustus 1988 en oktober 1991
in NOS-Scoop zijn uitgezonden. (Een complete lijst,
plus omschrijvingen, staat in de file 'BOB-6.CAT'.)
Dit is slechts een selectie uit het totale aantal in die
periode uitgezonden programma's: bijna 150! De complete
verzameling vindt u in de Fido-NOS databank, bereikbaar
met computer en modem op het nummer: 035-45395. Als u (nog)
niet bekend bent met Fido, kunt u alvast oefenen met het
programma 'FIDO.BAS': dat spaart een hoop telefoonkosten!

Om de Basicode programma's op deze diskette te 'RUNnen'
heeft u geen Basicode vertaalprogramma nodig, alleen
een Basic-interpreter, bijv. 'GWBASIC.EXE' of 'QBASIC.EXE'.
Alle programma's werken zowel onder GW-Basic als onder QBasic
(de Basic-interpreter die wordt meegeleverd bij MS-DOS 5.0).
We hebben niet kunnen testen of de programma's ook werken
onder Basic-compilers, zoals Quick Basic of Turbo Basic.

Aan alle programma's zijn reeds de benodigde extra spaties
en de Basicode subroutines voor MS-DOS toegevoegd, zodat ze
klaar zijn voor gebruik. Soms echter is het nodig bepaalde
programma's aan te passen, bijv. om te kunnen werken met
bestanden. Verder verdient het bij sommige programma's
aanbeveling om, indien de video-kaart in uw computer die
mogelijkheid biedt, het scherm om te schakelen naar 40 tekens
per regel (Basicode standaard). Zet daartoe in regel 20 van
het betreffende programma de waarde van variabele OHT% op 40.


Heeft u vragen of opmerkingen, schrijf dan naar:


                       NOS Scoop,
                       Postbus 1200,
                       1200 BE Hilversum.


  Veel plezier met Basicode op uw PC!


                                         Met vriendelijke groet,
                                         de NOS Scoop redactie.

